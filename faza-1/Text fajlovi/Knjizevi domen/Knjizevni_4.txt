#name = ognjen
#domen = knjizevni
#url =  https://delfi.rs/_img/artikli/2017/06/postasavili.pdf
#text =Kažu da se, od pomisli na predstojeće vešanje sutra ujutru, um duboko usredsredi; nažalost, neizbežno se usredsredi upravo na činjenicu da će telo u kom se nalazi ujutru biti obešeno. Zaljubljeni, premda ne naročito mudri roditelji nazvali su čoveka kom je sledovalo vešanje Vlaža fon Lipvig, ali on nije želeo da dalje sramoti ovo ime, ukoliko je to uopšte više bilo moguće, tako što bi dopustio da ga pod njim obese. Za svet u širem smislu, a naročito za onaj njegov delić koji nazivamo smrtnom presudom, on je bio Albert Spangler. Okolnostima u kojima se našao pristupio je s vedrije strane i usredsredio se na mogućnost da ne bude obešen ujutru, a posebno na mogućnost da ukloni sav trošni malter oko kamena u ćelijskom zidu, i to kašikom. Posao je trajao već pet nedelja, i od kašike mu je ostalo nešto nalik na turpiju za nokte. Na sreću, ovde niko nikad nije menjao posteljinu ili bi zatekao najteži dušek na svetu. Trenutno je Vlaža bio zaokupljen jednim velikim i teškim kamenom, u koji je u nekom trenutku neko ukucao ogromnu alku, za koju je trebalo zakačiti okove. Vlaža je seo licem prema zidu, ščepao je gvozdenu alku obema rukama, nogama se odupro o kamenove sa obe strane, i povukao. Ramena su mu gorela i crvena izmaglica preplavila mu je vidno polje, ali kamen je iskliznuo napolje uz jedva čujno i nimalo prigodno zveckanje. Vlaža uspe da ga izvadi iz rupe i zaviri unutra. S druge strane se nalazio još jedan kamen, a malter oko njega delovao je sumnjivo snažno i sveže. Tik ispred njega ležala je nova kašika. Presijavala se. Dok ju je razgledao, on iza leđa začu pljeskanje. Osvrnu se, žile mu zadrndaše u tihom akordu agonije, i on vide da ga kroz rešetke gleda nekoliko stražara. „Alal vam vera, gospodine Spangleru!“, reče jedan. „Ron mi dođe pet dolara! Rekao sam mu da vi ne odustajete! Ovaj ne odustaje, rekoh ja!“ „Vi ste mi ovo smestili, a, gospodine Vilkinsone?“, zapita Vlaža slabašno, zagledan u odblesak svetlosti na kašici. „Ma ne, nismo mi, gospodine. Lord Vetinari je naredio. On uvek zahteva da se osuđenicima pruži mogućnost slobode.“ „Slobode? Ali u onoj rupi je ogromna kamenčina!“ „Da, pa jeste, gospodine, da, to jeste“, reče čuvar. „To je samo mogućnost, razumete. Ne prava-pravcata slobodna sloboda. Ha, to bi bilo malko blesavo, a?“ „Pa, verovatno, da“, reče Vlaža. Nije rekao „gadovi jedni“. Čuvari su prema njemu postupali sasvim učtivo u proteklih šest nedelja, a on se uvek veoma trudio da se lepo slaže s ljudima. Išlo mu je izuzetno dobro. Ljubaznost i dopadljivost spadale su u alat njegovog zanata; u stvari, sačinjavale su skoro čitav alat. Pored toga, ovi ljudi su imali močuge. Stoga oprezno, on dodade: „Poneko bi mogao pomisliti kako je ovo surovo, gospodine Vilkinsone.“ „Jeste, gospodine, pitali ga mi, gospodine, ali on kaže da nije. Kaže, to mu dođe kao...“, on nabra čelo, „radna tera-ra­ -pija, vežbice radi zdravlja, sprečavaju čamu i pružaju nam najveće od svih blaga, a to je Nada, gospodine.“ „Nada“, progunđa Vlaža sumorno. „Niste se valjda naljutili, gospodine?“ „Naljutio? Gospodine Vilkinsone, zašto bih se naljutio?“ „Nego, onaj prošli čova što je bio u ovoj ćeliji uspeo je da šmugne niz odvod, gospodine. Vrlo žgoljav. Krajnje okretan.“ Vlaža pogleda malenu rešetku u podu. Još u početku ju je bio izbacio iz računice. „Vodi u reku?“, zapita. Čuvar se iskezi. „Pomislio bi čovek, jelda? Baš se uzrujao kad smo ga upecali i izvukli napolje. Gospodine, baš mi je milo što ste se toliko posvetili ovome. Vaša upornost nam je svima služila za primer. Trpali svu prašinu u dušek? Baš oštroumno, baš uredno. Stvarno čistunski. Sve ste nas uveseljavali dok ste bili ovde. Eh da, gospođa Vilkinson kaže puno fala za korpu voća. Jako gospodski. Ima unutra čak i kumkvat!“ „Ma pustite to, gospodine Vilkinsone.“ „Upravnik zatvora se malko izjedao od zavisti zbog kumkvata jerbo je on dobio samo urme, ali ja mu reko’: gospodine, korpa voća, to vam je kao život – dok ne skinete ananas s vrha, ne znate šta ima ispod. I on vam zahvaljuje.“ „Milo mi je što mu se dopalo, gospodine Vilkinsone“, reče Vlaža odsutno. Nekoliko ranijih stanodavki donosilo je poklone za „jadnog, zbunjenog dečka“, a Vlaža je uvek polagao na velikodušnost. U njegovom poslu, stil je sve i svja. „Kad smo već tu negde, gospodine“, reče gospodin Vilkinson, „ja i momci smo se pitali da ne želite možda sad da olakšate dušu što se tiče položaja mesta gde se nalazi smešteno, da ne zavijamo u oblande, skrovište sveg tog silnog novca koji ste pokrali...?“ U zatvoru zavlada muk. Čak su i bubašvabe osluškivale. „Ne, nipošto, gospodine Vilkinsone“, reče Vlaža glasno posle pristojne dramske pauze. On se pljesnu po džepu sakoa, diže jedan prst i namignu. Čuvari uzvratiše kez. „Gospodine, skroz-naskroz razumemo. Da sam na vašem mestu, gospodine, ja bi’ se sad malko odmorio, pošto vas besimo za pola sata“, reče gospodin Vilkinson. „A doručak ne dobijam?“ „Doručak je tek u sedam, gospodine“, reče čuvar prekorno. „Ali znate šta, napraviću vam sendvič sa slaninom, samo zato što ste vi u pitanju, gospodine Spangleru.“ A sada je bilo nekoliko minuta do zore, i njega su kratkim hodnikom doveli u sobicu ispod vešala. Vlaža shvati da posmatra samog sebe izdaleka, kao da neki deo njega lebdi van tela, poput dečjeg balona spremnog da on, takoreći, pusti kanap. U sobicu je svetlost dopirala kroz procepe u podnožju vešala tamo gore, i ponajviše oko ivica velikih vrata u tavanici. Šarke pomenutih vrata pažljivo je podmazivao jedan čovek s kapuljačom. Kad ugleda društvo kako stiže, on zastade i reče: „Dobro jutro, gospodine Spangleru.“ On usrdno zadiže kapuljaču. „Ja sam, gospodine, Danijel ’Jedan Cim’ Truper. Gospodine, ja sam vaš današnji dželat. Ništa ne brinite, gospodine. Povešao sam desetine ljudi. Nećemo vas dugo zadržavati.“ „Dene, je l’ istina da ako neko posle trećeg pokušaja ne umre na vešalima, dobija oproštaj?“, upita Vlaža dok je dželat pažljivo brisao ruke krpom. „Čujem da jeste, gospodine, čujem da jeste. Ali ne zovu mene za džabe Jedan Cim, gospodine. Želi li gospodin danas crnu vreću?“ „Hoće li pomoći?“ „Pojedinci misle da s njom izgledaju kicoškije, gospodine. A i tako izbegnete iskolačene oči. Više se to radi zbog sveta, zapravo. A podosta ga se jutros skupilo. Juče u Novostima izašao fin članak o vama, ako mene pitate. I svi oni ljudi rekli kako ste fin mladić i sve to. Ovaj... gospodine, biste li mi potpisali konopac unapred? Mislim, posle neću imati priliku da vas pitam, pa jelda?“ „Da potpišem konopac?“, reče Vlaža. „Jašta“, kaza dželat. „To vam dođe kao neki običaj. Mnogi kupuju te stare konopce. Kolekcionari posebnih interesovanja, što bi se reklo. Malo čudni, ali ima svakojakog sveta, pa jelda? Više vredi potpisan, razume se.“ On mahnu podebelim užetom. „Imam naročito penkalo koje piše po kanapu. Po jedan potpis na svakih sedam-osam centimetara? Samo običan potpis, posveta nije potrebna. Meni to vredi para, gospodine. Bio bih vam vrlo zahvalan.“ „Toliko zahvalni da me ne biste obesili?“, zapita Vlaža i uze penkalo. Zaorio se zadovoljan smeh. Gospodin Truper ga je gledao kako se potpisuje duž užeta i srećno je klimao glavom. „Alal vam vera, gospodine, penziju mi potpisujete. Dobro... jesmo li svi spremni?“ „Ja nisam“, kaza Vlaža žurno, što izazva još sveopšteg veselja. „Baš ste krvavi, gospodine Spangleru“, reče gospodin Vilkinson. „Neće biti isto bez vas, da vam pravo kažem.“ „Meni svakako neće“, reče Vlaža. Ovo su, još jednom, primili kao duhovitost britku poput rapira. Vlaža uzdahnu. „Vi stvarno mislite da ovo predupređuje zločin, gospodine Truperu?“, upita. „Pa, sve zajedno uzev, ko bi to znao, pošto je teško naći dokaze o nepočinjenim zločinima“, reče dželat, pa još jednom prodrma vrata u tavanici. „Ali pojedinačno gledano, gospodine, čini mi se da je vrlo delotvorno.“ „Što znači?“, zapita Vlaža. „Što znači da nikog nisam video ovde gore više nego jednom, gospodine. ’Oćemo li?“ Kada su se popeli napolje, na prohladan jutarnji vazduh, začu se žagor, propraćen s nešto zviždanja, pa čak i malo pljeskanja. Čudni su ljudi. Ako ukradeš pet dolara, onda si sitan lopov. Ako ukradeš na hiljade dolara, ili si država ili junak. Dok su čitali pun spisak njegovih zlodela, Vlaža je piljio preda se. Činilo mu se da ovo nekako nije pošteno, i on tu ništa nije mogao. Nikad nije nikoga ni čvrknuo po glavi. Nije čak ni vrata razvalio. Jeste obio pokoju bravu, ali bi uvek posle zaključao za sobom. Izuzev svih tih plenidbi, stečaja i iznenadnih nesolventnosti, šta je on tako loše uradio samo po sebi? Samo je premetao brojeve. „Dosta je sveta došlo“, reče gospodin Truper, pa prebaci kraj konopca preko grede i pozabavi se čvorovima. „I dosta štampe. Vešala za vas sve prenose, naravno, i tu su Novosti i Pseuedopoliski glasnik, verovatno zbog one banke što je tamo propala, a čujem da je došao i neko iz Trgovca ravnice Sto. Odličan finansijski podlistak – uvek bacim pogled na cene polovne užadi. Izgleda, gospodine, da vas mnogo ljudi želi mrtvog.“ Vlaža je bio svestan da se pri začelju gomile zaustavila jedna crna kočija. Na vratima nije bilo grba, osim ako znate tajnu, a to je da se grb lorda Vetinarija sastoji od samurnocrnog štita. Crno na crnom. Moralo se priznati: gad je imao stila... „A? Šta?“, odvrati on kad ga neko podgurnu. „Pitam imate li poslednje reči, gospodine Spangleru“, reče dželat. „Običaj tako nalaže. Da niste nešto smislili?“ „Nisam zapravo očekivao da ću umreti“, reče Vlaža. I to je bilo to. Sve do sada stvarno nije. Bio je siguran da će nešto iskrsnuti. „Svaka vam je zlatna, gospodine“, reče gospodin Vilkinson. „Hoćemo li to da kažemo?“ Vlaža suzi oči. Zavesa na prozoru kočije trznu se u stranu. Vrata kočije se otvoriše. Nada, najveće od svih blaga, usudi se da zatreperi. „Ne, nisu mi to prave poslednje reči“, kaza. „Ovaj... da razmislim...“ Iz kočije je izlazila sitna prilika činovničkog izgleda. „Ovaj... ovo što sada radim nije tako rđavo kao... ovaj...“ Aha, sad sve ima kao nekog smisla. Vetinari je hteo da ga zastraši, to je to. Baš i liči na njega, prema onome što je Vlaža čuo. Dobiće pomilovanje! „Ja... ovaj... ja...“ Tamo dole, činovnik se s mukom probijao kroz gužvu. „Gospodine Spangleru, biste li mogli malo da ubrzate?“, reče dželat. „Što je pravo, pravo je.“ „Hoću da zvuči kako treba“, reče Vlaža oholo, gledajući činovnika kako s mukom zaobilazi jednog krupnog trola. „Jeste, gospodine, ali sve ima granice“, reče dželat, kom je išlo na živce ovo kršenje pravila lepog ponašanja. „Inače biste mogli tako, ovaj, eh, sad, danima! Kratko i slatko, gospodine, to se traži.“ „Dobro de“, reče Spangler. „Ovaj... jao, gle, vidite onog čoveka tamo? Što vam maše?“ Dželat baci pogled naniže, ka činovniku, koji se jedva beše probio u prve redove. „Nosim poruku od lorda Vetinarija“, viknu čovek. „Nego šta!“, reče Vlaža. „Kaže: požurite malo, odavno je svanulo!“, reče činovnik. „Oh“, kaza Vlaža, zagledan u crnu kočiju. Pogani Vetinari ima isti smisao za humor kao i zatvorski čuvari. „Hajte, gospodine Spangleru, nećete valjda da nagrabusim zbog vas?“, reče dželat i potapša ga po ramenu. „Samo nekoliko reči, i onda svi možemo lepo da živimo dalje. Izuzimajući ovde prisutnog, razume se.“ 