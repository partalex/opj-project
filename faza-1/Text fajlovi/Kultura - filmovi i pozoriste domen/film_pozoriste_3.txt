#name = milena
#domen = film_pozoriste
#url = https://citymagazine.danas.rs/popkultura/film-tv/eksluzivno-sa-filmskih-susreta-u-nisu-bjelogrlicev-toma-na-sredini-puta/
#text = Dan nakon prvog javnog prikazivanja na zatvaranju 27. Sarajevskog filmskog festivala, film Toma, u režiji Dragana Bjelogrlića i korežiji Zorana Lisinca, imao je 21. avgusta 2021. godine nacionalnu premijeru na otvaranju 56. Filmskih susreta u Nišu. Nakon projekcije na do poslednjeg mesta popunjenoj velikoj Letnjoj pozornici, jedno je sigurno: publika će voleti ovaj film. Autorski tim Tome je ponudio filmsku mešavinu koja sadrži sve potrebne sastojke potrebne da se gledaoci namame u bioskop: tu je, kao i prvo i osnovno, voljena popkulturna gromada u središtu priče (pored Tomislava Tome Zdravkovića, tu su i drugi likovi zasnovani na ljudima iz sveta umetnosti i estrade), te izdašna doza nostalgije, obilje poznate muzike, popularni glumci u većim i manjim ulogama, priča koju nije teško pratiti i razumeti… Toma je melodrama u biografskoj oblandi, film koji „igra na sigurno“ – a sve sa neskrivenom namerom da što tačnije pogodi ukus prosečnog gledaoca i osigura status kino-hita. Posmatrano kroz tu optiku, Bjelogrlićev/Lisinčev film je pun pogodak, ali ako samo malo priširimo vizuru, verziraniji/zahtevniji gladalac će lako uočiti kalkulaciju i formulu: Toma je živopisna slikovnica koja zapravo sadrži veoma malo istinske životne dubine i suštine. Da, udari na emocije su tu (zapravo, veoma su učestali), ali kao što se u filmovima strave na svakih 5 do 10 minuta tempiraju krvavi šokovi kako bi se održala pažnja, tako su i Tomi raspoređene scene koje treba da nas rasplaču i potresu, s tim što su sredstva koja se koriste kako bi to postigo prilično rudimentarna. Toma, uprkos stalnom poigravanju sa vremenskim tokovima, nudi poznatu i očekivanu priču: prikaz poslednje godine u Zdravkovićevom životu i borba sa opakom bolešću su isprepleteni sa flešbekovima u kojima pratimo njegovo odrastanje, postepeni profesionalni uspon, dostizanja zenita slave i sunovrat u alkoholizam, kocku i autodestrukciju. Ogroman deo tereta Tome je pao na snažna pleća Milana Marića koji tumači naslovnu ulogu. Odabir Marića je mač sa dve oštrice. S jedne strane, on je trenutno naš najpopularnijim mlađi glumac, višestruko dokazan kao tumač glavnih uloga na televiziji i filmu. Sa druge strane, Zdravkovićev fizikus je bio izuzetno specifičan i gotovo pa sušta suprotnost u odnosu na pojavu glumca koje ga ovde otelotvoruje. Dok je kao Sergej Dovlatov u filmu Alekseja Germana mlađeg bio slika i prilika istorijske ličnosti koju tumači (što svakako samo doprinosi ubedljivosti glumačke kreacije), Marić u Tomi sve vreme glumi sa veštačkim nosem koji odvlači pažnju u pogrešnom smeru. Umesto da se, kako film odmiče, navikenemo na ovaj „dodatak“, on vremenom postaje samo upadljiviji i sve više smeta – a ne pomaže ni to što, čini se, iz scene u scenu menja oblik i proporcije. Trideset i jednogodišnji Marić glumi Zdravkovića u rasponu od tri decenije, od ranih dvadesetih do smrti, što je podrazumevalo podrobno šminkanje: a sve to, uz pomenuti lažni nos, glumcu znatno otažava mogućnost facijalne ekspresije. Ipak, najveći problem su scene u kojima Toma Zdravković peva. Poznati folk pevač Aco Pejović je filmskom Zdravkoviću „pozajmio“ glas, prilično verno „skinuvši“ njegov sneni i letargični način interpretacije. Scene u kojim Toma Zdravković neizmenično peva i govori (kao ona kada u svom stanu ugosti svog doktora i njegovu ženu) su najproblematičnije zato što je u njima najočiglednije da iz jednog tela izlaze dva posve različita glasa. Ovo ume da bude veoma iritirajuće, tim pre što je Toma dobrim delom i muzički film. Tu je i originalna muzika Željka Joksimovića (koji je uz Dragana Bjelogrlića jedan do dvojice glavnih producenata), komponovana u njegovom prepoznatljivom maniru, kao i sijaset hitova iz tog vremena, uključujući i pesmu Nights in White Satin u izvođenju grupe The Moody Blues koja je, prigodno, uklopljena u deo filma koji se odigrava u SAD. Muzika pokreće film i jedna je od njegovih najvećih kvaliteta, ali nije uvek najbolje uklopljena sa dramskim scenama. U fotografiji Gorana Volarevića prevagu odnose jarke boje, a ta vizuelna razigranost odgovara atmosferi, dok oživljavanje epohe varira: kostimi Borisa Čakširana su veoma dobri, dok perike deluju nedopustivo lažno i prenaglašeno (ogromana veštačka dvobojna griva je u scenama iz 1991. godine „pojela“ Sanju Marković koja tumači Tominu četvrtu suprugu Gordanu – mlada glumica dobija priliku da pokaže šta ume tek u flešbekovima smeštanim u Čikago, kada na glavi ima frizuru koja ne odvlači pažnju od ostatka njene pojave). Scenario za „Tomu“ su napisali Nikola Pejaković i Zoran Lisinac, a tu su i brojni koscenaristi i saradnici, ukupno šestoro-sedmoro ljudi. Primetno je da se tu dosta prepravljalo, dodavalo i oduzimalo… Priča o Zdravkoviću, kao i što je i obično slučaj sa biografskim filmovima koji obuhvataju čitav jedan život, ne donosi ništa suštiniski novo – nema tu vremena za udubljivanje i detalje, preleće se preko važnih događaja kako bi se u film uguralo što više. Ono što dobijamo su opšta mesta. Zdravković je došao iz siromaštava, uzdigao se zahvaljujući svom talentu, ali je, bez obzira na veliku popularnost i novac koji je zarađivao, bio suštinski nesrećan (nije baš najjasnije zbog čega, ali mora biti da je u pitanju neka nesrećna ljubav). Filmom defiluju mnogi poznati umetnici tog vremena: Lepa Lukić, Predrag Cune Gojković, Predrag Živković Tozovac, Zoran Kalezić (koji su u filmu predstavljeni kao deo Zdravkovićevog stalnog karavana), te Zoran Radmilović, Mika Antić, Davorin Popović, Kemal Monteno, Zdravko Čolić… Ipak, svi oni su više dekoracija nego pravi likovi: pojave se na kratko, ponekad i u dubini kadra, „izbace“ po neku duhovitu ili manje duhovitu repliku ili „životnu mudrost“ i to bi otprilike bilo sve. Silvana Armenulić u tumačenju Tamare Dragičević je, pored Marićevog Tome, jedan od rethih likova u filmu koji dobija dovoljno prostora i kakvu-takvu priliku za dvodimenzionalnost. Silvanino i Tomino dugogodišnje prijateljstvo i njihova saradnja su ubedljivo najzanimljiviji i najpotentniji aspekti scenarija, s tim da je i taj deo ostao delimično nedorečen (veoma važni delovi slagalice, kao što je, na primer, uvid u brak Silvane i tenisera Radmila Armenulića, kao i njeno navodno neverstvo sa rediteljem Dragoslavom Lazićem, nisu osvetljeni do kraja). Milena Radulović je ostavarila veoma, veoma sočnu epizodu kao jedna od Tominih supruga (njena Nada baš „prodrma“ film, na desetak minuta ga ispuni erotikom i intrigama), a značajnije uloge imaju Petar Benčina (kao Tomin doktor) i Paulina Manov (kao doktorova supruga Ljiljana koja je, eto koincidencije, u isto vreme kada i Toma bolesna od raka).