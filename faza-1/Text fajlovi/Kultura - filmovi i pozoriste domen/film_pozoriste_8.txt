#name = marija
#domen = film_pozoriste
#url = https://domomladine.org/predstave/premijera-predstave-vulkan/
#text = Program edukativnih pozorišnih predstava za tinejdžere, koji organizuju Dom omladine Beograda i Studio Centar.
Ulaznice su u prodaji putem eFinity mreže i onlajn. Cena ulaznica u slobodnoj prodaji je 800 dinara, dok su za školske i grupne posete obezbeđeni dodatni popusti. Zainteresovani za grupne popuste sve informacije mogu dobiti putem mejla studiocentar@gmail.com.
Šta se dešava u glavama tinejdžera? Kako razmišljaju, šta ih pokreće, šta ih plaši? „Vulkan“ je pozorišni eksperiment koji otvara vrata u svet adolescencije – svet u kome se prepliću nesigurnost i bunt, potraga za sopstvenim mestom i borba sa spoljnim očekivanjima.
Ova predstava, nastala po konceptu britanskog pozorišnog projekta „Brainstorm“, već je izvedena u više od 20 zemalja sveta, a sada stiže i kod nas. „Vulkan“ nije klasična pozorišna predstava – to je dokumentarni prikaz života, ličnosti i stavova samih učesnika na sceni. Kroz dijaloške, monološke i video segmente, mladi izvođači nas vode kroz svoje svakodnevne realnosti: govore o svojim sigurnim mestima, sobama u kojima provode sate, o kraju u kojem odrastaju, pravilima koja ih oblikuju, prijateljstvima, sukobima i odnosima sa roditeljima.
Jedinstvenost „Vulkana“ leži u njegovoj interaktivnosti – publika nije samo pasivni posmatrač već postaje deo predstave. Kroz dinamiku izvedbe, gledalište se uvodi u misaoni i emotivni svet adolescenata, postavljajući pitanja i otvarajući prostor za dijalog.
U vremenu kada se mladi suočavaju sa brzim promenama, digitalnim izazovima i pritiscima društva, „Vulkan“ postaje glas njihove generacije. Ova predstava je podjednako izazov za mlade i odrasle – poziv na razumevanje, slušanje i otkrivanje onoga što se dešava ispod površine.
Ne propustite priliku da budete deo ove jedinstvene pozorišne avanture!
Dobrodošli u „Vulkan“ – tamo gde misli gore, a osećanja se sudaraju!
Koncept i režija: Ivana Vuković, Ana Vučić
Mentor: Nenad Radović
Dramaturg: Đorđe Kosić
Igraju polaznici “A” grupe pozorišnog studija Studio Centra 
Dom omladine Beograda i Studio Centar nastavljaju sa višegodišnjom realizacijom edukativnog pozorišnog repertoara kroz koji mlada publika, ali i njihovi roditelji, nastavnici i pedagozi, zajedno imaju priliku da pogledaju predstave koje obrađuju aktuelne teme iz života tinejdžera: narkomanija, vršnjačko i digitalno nasilje, marginalizovane grupe mladih, problemi odbacivanja, otuđenje, anksioznost i depresija, anoreksija… Istovremeno, kroz ovaj ciklus predstava, Dom omladine i Studio Centar kreiraju platformu za razgovor o svemu onome što direktno utiče na život i sazrevanje tinejdžera.  Tokom proleća 2025. publika će imati priliku da vidi premijere novih komada, koji će naći na redovnom programu od septembra meseca.