#name = aleksandar
#domen = muzika
#url = https://muzickilimbo.rs/simfonijski-orkestar-rts-i-studenti-dirigovanja-fmu-%e2%80%92-jelica-cukaric-bojan-stojcevic-aleksan/
#text = Pisati o nastupima studenata uvek je problematično i izazovno, jer se u oceni ovakvih događaja uvek očekuje neka vrsta komisijskog mišljenja što je ipak, posao pedagoga i stručnih tela. Zaista je velika stvar što su četiri studenta Fakulteta muzičke umetnosti nastupili na večernjem koncertu u Velikoj sali Kolarčeve zadužbine i na takav način dobili priliku da se publici predstave dirigujući dela Petra Iljiča Čajkovskog.

Zbog toga bi na prvom mestu, pohvale trebalo da su upute Muzičkoj produkciji Radio televizije Srbije što je četvoro umetnika uopšte pružena šansa da se predstave na celovečernjem koncertu koji zaista nije predstavljao vežbaonicu u okviru koje bi studenti prošli program koji je orkestru dobro poznat. Značaj ovakvih događaja sastoji se u tome što je publici pružena prilika da se upozna sa mladim umetnicima i da otkrije sve njihove potencijale ‒ ovakvi susreti za iskusne slušaoce svojevrsna su vrsta psihološke evaluacije, jer se na osnovu prikupljenih informacija, odnosno, posle suočavanja sa vizuelno-slušnim činjenicama, dolazi do stvaranja emocionalnog utiska koji ostaje kao trajna slika.

Jelica Čukarić, Bojan Stojčević, Aleksandar Gutić i Vuk Volkov-Petrović predstavili su se sa tri baletske svite Čajkovskog, Labudovo jezero, Krcko Oraščić i Uspavana lepotica, dok je na samom kraju izvedena uvertira-fantazija Romeo i Julija ovog kompozitora. Zajedničko za svo četvoro jeste to da su rukovodeći orkestrom pokazali jasnoću i preciznost gesta, uz ekonomičnost pokreta koja umnogome zavisi i od ličnosti samog dirigenta, pa je samim tim i individualnost svakog od njih prikazana na različite načine. Svi oni dirigovanje studiraju u klasama profesora Bojana Suđića i Biljane Radovanović Brkanović.