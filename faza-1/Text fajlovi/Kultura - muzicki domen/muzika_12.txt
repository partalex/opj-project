#name = ognjen
#domen = muzika
#url = https://balkanrock.com/autorski-clanci/recenzije/razni-izvodjaci-novi-sad-punk-hardcore-in-the-90s-4-2025/
#text = Novi, osamnaesti broj Out of the Darkness fanzina donosi svežu porciju hardkoraškog štiva – standardno, tu je sijaset recenzija, izveštaja i intervjua, gde valja izdvojiti plodotvoran razgovor sa podgoričkim dvojcem Mučin, koji, pored toga što predstavlja rad benda, između redova vrši disekciju crnogorske scene iz perspektive dve generacije. Konverzacija sa istoričarem Barryjem Phillipsom, autorom knjige „In Search of Tito’s Punks“, nedavno konačno objavljene u prevodu za naše govorno područje zaslužuje posebnu pažnju. Nisu izostale ni fantastične kolumne, o problemu seksualnog nasilja na sceni, istorijskom stvaranju spojnica između novosadske i sarajevske HC ekipe, sežućim čak četrdeset godina unazad, upoznavanju osnova marksizma kroz hardcore, vraćanju nasilja u pank, i mnogim drugim važnim temama. Kao i uvek, čulni deo je ispunjen valjano, sa grafičkim oblikovanjem koje se drži vizuelnih HxC tradicija, uz pregršt fotki i ilustracija, dok miris sveže štampe dopunjuje neopisivi osećaj držanja u ruci artefakta nečije ljubavi i posvećenosti sceni, tvrdoglavo istrajnoj u nameri da svoju misiju konkretizuje kroz fizički i zvučni dokument.

Kad je reč o poslednjem, nova ploča, principijelno dostupna isključivo u paketu sa zinom, i opciono, majicom, predstavlja još jedno svedočanstvo novosadskog hardcorea 90-ih, ovaj put na ekstremnijem delu spektra, uz rane metalizirane izlete sastava Proleće, adekvatno imenovano razbijanje benda Buka za decu, jezgrovit grind iz pera MFT i kraći presek radova crossover sastava Chronic Infection. Suština nije samo u prezervaciji teško dostupnih kultova na najvažnijem fizičkom formatu – kao i dosadašnja izdanja u „Novi Sad Punk Hardcore in the 90’s“ serijalu, ovu kompilaciju prati obiman, profesionalno odštampan buklet koji nudi pregršt propratnog teksta. Od kratkih biografija i reminiscencija, napisanih od strane samih članova bendova i drugih ljudi bliskih sceni, do koloritnih izveštaja sa svirki koji u kontekstu sadašnjeg rasporeda stvari zvuče potpuno nadrealno, buklet je krcat nizom informacija, arhivskih fotki, i mnoštvom zanimljivih epizoda, upakovanih profesionalno, bez sterilnosti obično svojstvene arhivskim izdanjima. Dovoljno je pročitati svega par redova, i ceo ekosistem lokalnih gigova devedesetih na kojima se skuplja petsto ljudi praktično iskače sa papira – lemanje inventara, fanatično navijanje, rasprave sa skinsima i poznavanje celog repertoara svakog lokalnog benda bila je obična, svakodnevna stvar za hardkoraše koji su ispod grube površine krili duboku strast i impresivno poznavanje svoje omiljene kulture.