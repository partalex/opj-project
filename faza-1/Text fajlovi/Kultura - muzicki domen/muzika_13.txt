#name = ognjen
#domen = muzika
#url = https://muzickilimbo.rs/karmina-burana-na-uscu-3-ix-2022/
#text = Već godinama unazad, ovdašnja publika gaji veliki afinitet prema scenskoj kantati Karmina Burana nemačkog kompozitora Karla Orfa. Naravno, to su prepoznali ljudi koji se bave muzičkom industrijom i zbog toga smo u prilici da prisustvujemo relativno čestim izvođenjima ovog dela. Kompozicija je pravo čedo svog vremena ‒ napisana je između 1935. i 1936. godine na osnovu dvadeset i četiri pesme iz istoimene zbirke srednjovekovnih pesama svetovnog karaktera. U to vreme, Stravinski je komponovao vokalno-instrumentalna dela na antičke teme, pa je u tom smislu bio velika inspiracija za Orfa koji nije ni sanjao da će njegova kompozicija ostvariti tako veliki uticaj na popularnu kulturu.

Činjenica čestog izvođenja ovog dela možda i nije nelogična, jer u njemu se koriste studentske pesme koje su često i lascivnog karaktera, ili su posvete ispijanju vina u tavernama, sve to uz dopadljive melodije. U tom smislu, publika najviše voli kratak i jezgrovit a opet monumentalan početni hor O fortuna koji je kao takav idealan kao lajtmotiv neke progresiv hevi metal pesme, a takvih primera ima više. U popularnoj kulturi Orfova kompozicija je ostvarila veliki uticaj, pa bismo mogli da pomenemo i solo ploču klavijaturiste grupe The Doors Reja Manzareka naziva Karmina Burana iz 1983. godine na kojoj nailazimo na prilično besmislenu preradu ovog dela.

U interpretaciji scenske kantate Karmina Burana učestvovao je ogroman ansambl sastavljen od članova hora i orkestra Umetničkog ansambla Ministarstva odbrane Stanislav Binički iz Beograda i Srpskog narodnog pozorišta iz Novog Sada. Izvođačima je upravljao novosadski dirigent Aleksandar Kojić koji se u Srpskom narodnom pozorištu već dokazao i čija karijera je u poslednje vreme krenula uzlaznom putanjom. Solisti su bili Marija Jelić sopran, Vasa Stajkić bariton i Stevan Karanac tenor.

S obzirom na činjenicu da je ovaj događaj održan na velikoj bini primerenoj rok koncertima i da je sama atmosfera u parku kod Beogradskog ušća bila nalik festivalskoj sa šankovima sa obe strane i prostorom za miksetu na sredini, sasvim je logično da je celokupan ansambl bio ozvučen. Zbog toga, ne bismo mogli da govorimo o interpretativnim nijansama koje ne samo što nisu mogle da se čuju, već je i cilj celog događaja bio da muzika dopre do velikog broja slušalaca. A publike je bilo dosta, kažu osam hiljada ljudi, tako da se po sebi nameće i odgovor na pitanje svrhovitosti ovakvih izvođenja. Mora se priznati i da su ton majstori uradili dobar posao, pa smo tako mogli da čujemo jasan zvuk i da doživimo urednu zvučnu sliku u kojoj su pravilno po visini bili poređani hor kao najviši glas, celokupan orkestar kao srednji i udaraljke i basovi orkestarski instrumenti kao sloj koji pokriva najdublji deo zvučnog prostora. Uostalom, kada je na sceni ogroman broj izvođača, do izražaja dolazi monumentalnost nauštrb suptilnih detalja. Dodali bismo i da je dirigent Aleksandar Kojić bez ijedne greške rukovodio velikim ansamblom kome se u jednom trenutku pridružio i dečiji hor. Dvojica pevača, Stevan Karanac i Vasa Stajkić bili su izvrsni, Marija Jelić solidna i to je otprilike sve što bismo mogli da kažemo o samoj interpretaciji.