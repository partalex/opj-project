#name = marija
#domen = muzika
#url = https://balkanrock.com/autorski-clanci/recenzije/buc-kesidi-moderne-veze-2025/
#text = U muzičkoj industriji postoji onaj fenomen trećeg albuma – pojava da baš treći album lomi ili izvođača ili scenu. Ako su, još, prva dva albuma dobra, borba ume da bude još teža. Stvar je o prostom gomilanju očekivanja. Ako je prvi album bio svež, drugi pun samopouzdanja, normalno je očekivati da će treći da pomnoži prethodne kvalitete i osvoji svet kao naizmenična struja.
Na veliku žalost najpoznatijih Pančevaca 21. veka, umesto gromoglasnog koraka napred, „Moderne veze” predstavlja, u najboljem slučaju, imitaciju nekadašnje nadahnutosti i odaje utisak smotanog saplitanja koje se folira da je plesni korak. Dvojac koji je pre šest godina doneo „Euforiju“ sada zvuči kao da je na silu snimio jednu te istu pesmu deset puta, prateći pri tom najpovršnije trendove koji trenutno ordiniraju u indie muzici.
Nakon više preslušavanja albuma, ne možete da otmete utisku da Buč Kesidi potajno ne želi da vi ovaj album slušate (pre)više puta. Čak i u lossless formatu (koji je redakcija dobila), album zvuči kao da je smiksan tek da bi bio smiksan. Cela zvučna slika je nekako gurnuta napred te ionako mušičave pesme ne mogu jadne ni da dišu. Zašto i kako je ispalo tako, nije nam jasno, posebno jer je bend proveo godine na bini i postao uigraniji od mnogih starijih kolega. Bend kao da juri za stadionskim zvukom živih nastupa u okvirima studija. Sve, opet, u cilju podizanja kredibiliteta pesmama koje ionako pišu čekove koje ne mogu da unovče.
Tema ovog albuma je raskid, tačnije, prilično jednodimenzionalno viđenje kraja jednog emotivnog odnosa. Dok su nas na prvom albumu oduševili duhovitom manipulacijom reči, a na drugom pravilno doziranim cinizmom, ovde nas Luka i Zoran, blago rečeno, potcenjuju. Nema drugog objašnjenja za to što je gotovo svaki tekst na albumu na nivou kasne osnovne ili rane srednje škole. Cinik u potpisniku ovih redova bi rekao da se Buč Kesidi samouvereno preorijentisao tako da zadobije srce mlađeg dela ženske publike. Uz izuzetak jedne pesme „Pusti da gori“, sve otpevano zvuči kao nešto što bi četrnaestogodišnji školarci napisali u poruci. Najcrnje od svega je što album počne strofom koja (lažno) nagoveštava da stvari nisu toliko loše.
Umesto britkog Buč Kesidija iz „Kafe aparata”, dobili smo bend sa pesmama naivnijim nego što je to bio prvi album znatno mlađih momaka iz Drama (koji su u međuvremenu odrasli preko noći, prim. aut). Korak unazad i za prvi album, a kamoli za prvu srpsku hitčinu o oralnom seksu na patosu WC-a. Iako će neko potegnuti argument da (sada već primarna) publika Buč Kesidija uveliko uživa u ovom promenjenom stilu benda, činjenica je da nijedna od ovih pesama nije pamtljiva kao najmanje pamtljiva pesma sa „Euforije”. To je direktna posledica jednostavno nejakih melodija, krhkih šablona i aranžmana koji deluju amaterski.
Pesme kao da su uplašene da pređu treći minut, te strofe često trče u refrene, a nije ostavljen ni prostor za finalno razrešenje ama baš nigde na albumu. Taman kada pomislite da neka deonica vodi ka katarzičnom vrhuncu, sve nastavi mlakim tonom koji vas ne pomera ni centimetar. Iz nekog razloga, ovo je prisutnije u pesmama gde je glavni vokal Zoran Zarubica. Specifična boja glasa, koja podseća na dublju i grublju verziju Brandona Flowersa, verovatno je uticala da se Zokijeve pesme uglavnom vrte oko razvučenih melodija koje nažalost ne uspevaju u svom cilju. Uglavnom emotivnije prirode i uz mnogo dugačkih muzičkih fraza, ove pesme nekako naglašavaju pomenutu nezrelost u tekstovima, koji u najboljem slučaju zvuče kao malo dramatičniji detinjasti rant o propaloj ljubavi. Najveći prestupnik ovde je definitivno stih Kad ti trebam nikad nisam tu/Ti ne uživaš u odnosu. Što bi rekli na Zapadu, napisano kao da je HR bio u prostoriji. Kapiramo koji smer je bio zacrtan, ali ne možemo mirne glave reći da je cilj postignut. Barem ne ako imate više od petnaest godina, mada je i to upitno.
Stvar pomalo vade pesme na kojima glavnu reč vodi Racić, kao na primer najbolja pesma na albumu „Pusti da gori”. Tu imamo čak i naznaku onog starog dobrog Buč Kesidi verbalnog bodeža koji, u sprezi sa Lukinom izvedbom, probada epiderm uspeva da vas natera da osetite nešto osim želje da se sve ovo završi. Muzički, doduše, pesma takođe odskače od ostatka, ali i dalje nije ni blizu stare slave ovog dvojca. Ako bismo morali da uporedimo s nečim, „Pusti da gori” asocira na tribjut nekoj lakšoj verziji The Strokes. Ova pesma je za The Strokes ono što je Coldplay za U2, sa kojim kolege inače porede pesmu. Imamo čak i malo jače oslanjanje na gitare i „disanje“ pesme, pa zaista dođe kao osveženje u sred albuma.
Stilski drugačiji od svega što su izdali, „Moderne Veze“ se oslanja na sintisajzere i digitalni instant retro zvuk, koji bi valjda trebalo da evocira slične emocije kao aktuelni future retro fazon koji je do skoro vladao svetskim popom. Najdalje što uspeva da dobaci je zaboravljivi indie pop s početka veka. Ritam gotovo kroz ceo album ima opasno neljudski osećaj, ali ne na način od kojeg bi pesme imale neke koristi. Bas je generalno pojeden u miksu, a izbori boja i tonova instrumenata često deluju kao defaultne opcije u modernom softveru. Da se razumemo, niko ovde nije protiv digitalizacije muzike, naprotiv, ali kako dođosmo do toga da imamo svu tehniku ovog sveta, ali ne uspevamo da budemo kreativni s tim? Kamo mašta i mladalačka žeđ za novim horizontima?
Ovome ne pomaže ni pomenuta osrednja produkcija. Naprosto, ako pustite „Euforiju“ posle ovog albuma, novi će vam zvučati kao demo. Čak i debelo digitalna „Nema ljubavi u klubu“ ima više dinamike nego ovaj album. Čak i kada zanemarimo određene momente visokog susramlja u pesmama i slabe melodije, produkcija je od ovog albuma mogla da napravi nešto lepše. Ovako je još jedan u nizu izdajnika.
„Moderne Veze“ stavlja Buč Kesidi u bolju poziciju od one u kojoj su se našli posle „Euforije”. Svaka promena nakon ovoga rezultovaće pobedom, kako za bend tako i za (dugogodišnje) fanove. Najveći greh ovog albuma leži u činjenici da Zoran Zarubica i Luka Racić umeju mnogo bolje od ovoga. Umesto oštrog indie pop roka, dobili smo mlaku varijaciju na temu žalopojke za srednjoškolke koje će preboleti sve ljubavi do sledećeg albuma. Na bendu je da li će preboleti i njih.