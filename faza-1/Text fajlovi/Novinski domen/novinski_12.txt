#name = marija
#domen = novinski
#url = https://sportal.blic.rs/prica/prvo-obracanje-angeline-topic-nakon-prolaska-u-finale-sp-2025091812485367695?utm_source=blic.rs&utm_medium=referral&utm_campaign=blic_ostale_strane_sidebar
#text = Angelina Topić je u finalu skoka uvis na Svetskom prvenstvu u Tokiju. Srpska atletičarka bila je besprekorna u kvalifikacijama!
Angelina Topić je sigurno preskočila sve tri visine u kvalifikacijama u četvrtak - nadletela je 1.83, 1.88 i 1.92 metara. Poslednju visinu je savladalo samo 11 takmičarki - a s obzirom da u finale prolazi njih 12 - tu je bio kraj.
U finalu će, uz srpsku predstavnicu, biti i Morgan Lejk, Jaroslava Mahučik, Elenor Paterson, Nikola Olislagers, Julija Levčenko, Mihaela Hruba, Marija Žodžik, Rouz Jeboa, Kristina Honsel, Marija Vuković sa preskočenih 1.92, dok je dalje prošlo još pet takmičarki sa skokom od 1.88.
Angelina se, nakon plasmana u finale SP, obratila srpskim novinarima pred kojima je iznela svoje utiske:
Kvalifikacije su bile bolje nego što sam mogla da zamislim. Nekako je bilo očekivano na osnovu prethodnih iskustava, da će 1,92 biti dovoljno za plasman u finale, iako je kvalifikaciona norma bila dosta jača, 197 sm. Evo ja ne pamtim prvenstvo da je nekada bilo potrebno toliko za plasman u finale. Bila sam maksimalno fokusirana da sve preskočim iz prvog. Hvala Bogu da je bilo uspešno, posle je počela da pada kiša. Ostalo je još dva dana do finala, ovo mi je prvo iskustvo da ću imati malo veću pauzu do finalnog okršaja, ostalo nam je još malo da se zategnemo do finala.
Osećam se jako dobro, fizički sam spremna, jako smo radili, dosta sam trenirala, fokusirala sam se na ovo takmičenje i preskočila sam mnogo Dijamantskih liga, da bih bila što bolja u ovom trenutku. Nadam se da će sve doći na svoje mesto. Nedostajalo mi je malo dobrih skokova ove sezone, tako da sam pokušala to i ovde sa ova tri skoka, da podignem sebi samopouzdanje i mislim da sam uspela.
Imali smo priliku da ove godine dođemo dosta ranije, na ovim dalekim destinacijama je najteže prilagođavanje na vremenske zone i vremenske prilike. Mislim da je odlično što smo došli ranije, ovde smo od prvog septembra, dosta smo uradili do sadam zadovoljna sam zbog toga, a još sam zadovoljnija ovim kvalifikacijama
Nisam još videla ko je sve prošao dalje, ali fokus je samo na meni. Na njihove rezultate ne mogu da utičem, ali mislim da sam spremna za velike visine i nadam se da ćemo to ispuniti u nedelju.
Angelina je istakla da joj je žao što se druge koleginice iz reprezentacije nisu plasirale u finale.
- Ivanu nisam videla posle kvalifikacija, nisam nikoga videla posle kvalifikacija. Sa Milicom sam i odradila ovaj pripremni period, zajedno smo došle u Japan, dosta smo gurale jedna drugu, jako mi je žao što nije ušla u finale. Sutra idemo da gledamo moju koleginiciju Adrianu i držim fige da imamo dve finalistkinje na prvenstvu - rekla je Angelina kako prenosi Telegraf.
Angelina je rekla da veruje da će za medalju biti potrebno da obori lični rekord.
To se nikada ne zna, zato je sport i zanimljiv, ne možemo da predvidimo druge takmičare, ali gledajući ovu sezonu i kako su mnoge dostizale i skokove od preko dva metra, sigurno 5-6 koleginica je to uspelo. Pretpostavljam da će biti jako teško da se dođe do medalja sa visinama kao na Olimpijskim igrama u Parizu, ako gledam iskustva, to bi bilo oko dva metra - zaključila je Angelina Topić.