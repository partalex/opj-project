#name = aleksandar
#domen = novinski
#url = https://www.politika.rs/sr/clanak/699623/dodik-o-marti-kos-majorizaciji-srpskog-naroda-i-referendumu
#text = Predsednik Republike Srpske Milorad Dodik izjavio je danas da se odbacuju bilo kakve tvrdnje i pokušaji nametanja da Republika Srpska sprovodi secesiju, kako to tvrdi evropska komesarka Marta Kos.
Dodik je istakao da Republika Srpska ne može da sprovede secesiju, da je ona ugovorna strana u BiH.
„Ona može izaći iz tog ugovora, ali to nije secesija", rekao je Dodik novinarima u Banjaluci nakon sednice najviših organa SNSD-a, čiji je predsednik.
Istakao je da je politika SNSD-a prema EU ostaje veoma skeptična, jer briselske strukture potpuno neravnopravno tretiraju Republiku Srpsku.
Dodik je istakao da nesposobnost Marte Kos da bude kreativna govori da je došla da ima kontakte sa muslimanima, a ne sa drugim narodima i konstitutivnim jedinicama.
"Njen osmijeh je vezan za tapšanje muslimana u Sarajevu, ali ona ne može da dobije prolaznu ocenu što se tiče nas. Navijačka pozicija ne doprinosi evropskom putu BiH", rekao je Dodik.
Ponovio je da je Srpska veoma jasna da ne želi da bude deo EU koja kaže da je vladavina prava nametanje zakona od jednog stranca.
„Ne želimo da budemo deo farse, ne želimo da budemo deo cinizma. Republika Srpska ima svoje ustavne pozicije u BiH, poštujte to", poručio je Dodik.
Milorad Dodik izjavio je da su pokušaji majorizacije srpskog naroda jasna poruka da BiH ne želi da vidi Srbe na zajedničkom nivou, što hitno treba ispraviti.
Dodik je napomenuo da je Kristijan Šmit nametnuo da zamenik ministra može da odlučuje i donosi ono što misli da treba uprkos tome što postoji aktivan i prisutan ministar.
"To je majorizacija srpskog naroda i to je jasna poruka da BiH ne želi da vidi Srbe na nivou BiH. To treba hitno ispraviti....", rekao je Dodik novinarima u Banjaluci nakon sednice Predsedništva SNSD.
Napomenuo je da je na nivou BiH razbijena spoljna politika, te da gotovo da nema primera poslednjih meseci da je došlo do formiranja zajedničkog političkog stava koji bi bio rezultat dogovora i razgovora.
On je istakao da se razbijena spoljna politika vodi mimo Ustava i Predsedništva, te da ministar i drugi faktori rade sa stanovišta shodno svojoj ili partijskoj logici.
"Odbacujemo bilo kakvu mogućnost majorizacije koja je vidljiva", rekao je Dodik
Dodik je rekao da će SNSD sačekati zaključak Narodne skupštine Republike Srpske u vezi sa prevremenim izborima za predsednika Srpske i prema tome se odrediti.
"Izvršni komitet i Predsedništvo SNSD-a se bavilo veoma egzaktnim pitanjima, a ne prejudiciranjem. Predstavljam politike koje su upravo utvrđene", rekao je Dodik i istakao da nigde nije rekao da će SNSD učestvovati na tim izborima.
Republika Srpska ne odustaje od refereduma
Republika Srpska ne odustaje od referenduma, poručio je danas predsednik Srpske Milorad Dodik.
"Čeka se odluka Ustavnog suda Srpske i mi ćemo se onda uključiti u potpunu političku afirmaciju izlaska na referendum", rekao je Dodik na konferenciji za novinare nakon sednica Izvršnog komiteta i Predsedništva SNSD-a u Banjaluci.
Dodao je da će se pratiti i odluke Narodne skupštine dok se ne stvore formalni uslovi za održavanje referenduma.
"Referendum niko ne bi trebalo da osporava. Ustavni sud Srpske još nije završio posao. Danas je Klubu Bošnjaka u Veću naroda Srpske poslednji dan i oni čekaju da bi rastegli situaciju, te da daju svoje primedbe Ustavnom sudu Srpske, čime onemogućavaju da pomenute aktivnosti krenu kako je bilo očekivano", pojasnio je Dodik