#name = ognjen
#domen = novinski
#url = https://forbes.n1info.rs/inovacije/ovo-su-nove-baterije-koje-ce-smanjiti-dominaciju-litijuma-bolivija-je-najvece-nalaziste-i-buduca-zvezda/
#text = Hemijski inženjer i saradnik Forbes Robert Rejpijer podseća da su litijum-jonske baterije pokrenule veći deo dosadašnje revolucije u skladištenju. Dominiraju svuda, od kućnih baterija do velikih sistema u elektroprivrede, zahvaljujući brzom padu cena i širokoj primeni. Globalni kapaciteti skladištenja su se udvostručili od 2023. i većinom zahvaljujući litijum-jonskoj tehnologiji. Kompanije poput Tesle, LG Energy Solution i kineskog CATL-a predvodile su taj rast.
„Ali, litijum-jonska tehnologija nije konačno rešenje. Ona teško može da se takmiči u primeni za ultra-dugo čuvanje, poput skladištenja energije danima ili nedeljama. Lanac snabdevanja snažno zavisi od litijuma, kobalta i nikla, što nosi geopolitičke rizike i cenovnu nestabilnost. Tu je i pitanje bezbednosti. Litijum-jonske baterije nose rizik od požara, a reciklaža je i dalje izazov“, navodi Rejpijer.
Ukratko, litijum-jonske baterije ostaju nezamenljive, ali neće biti jedino rešenje problema skladištenja, dodaje saradnik Forbes.
Startapi poput Kraftblock-a eksperimentišu sa skladištenjem energije u obliku toplote u materijalima poput peska ili rastopljene soli. Ovaj pristup može služiti i kao izvor industrijske ili kućne toplote. To ga čini svestranim za tržišta kojima je potrebna i električna i toplotna energija. Na nivou elektroprivreda, Copenhagen Infrastructure Partners finansira termalne projekte vezane za obnovljive izvore u Evropi.