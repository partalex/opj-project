#name = ognjen
#domen = novinski
#url = https://rts.rs/magazin/kultura/nesto-drugo/5790953/sajam-savremene-umetnosti-bec-srpsko-poreklo.html
#text = Овог пута су се на Сајму појавиле и институције, као аукцијска кућа Доротеум, новопостављени Музеј бечког акционизма (флуксус/нео-дада) или Факултет примењених уметности.
Код овог последњег је за читаоце РТС-а од интереса суделовање младе уметнице из Словеније Маје Бојанић, рођене 1997. у Љубљани. Њен дипломски рад је омаж старој Југославији, видео-споменар посвећен њеној прабаки, босанској Српкињи.
Инсталација снимана под инфрацрвеним светлом носи наслов „Твој је свет у коме ја нисам позвана“/Yours is the world in which I move uninvited.
Судбину Мајине прабаке деле хиљаде људи из Србије, Босне и других крајева некадашње Југославије, који су крајем осамдесетих и почетком деведесетих живели у Словенији.
Општа прича је позната, с тим да се Бојанићева сада фокусира на једну породичну епизоду. Да би лакше добили пристанак грађана за самосталност 1991, власти у Љубљани су обећале да ће свима који су се ту затекли, без обзира где су рођени, бити гарантовано словеначко држављанство.
У таквим ситуацијама се у европским јавностима често постави питање, колико добронамерно, толико игнорантско, „па шта су радили у Словенији?“. Одговор да је то била једна држава, да су људи ишли за послом и професијом, да су заснивали породице и настањивали се на читавој територији, често дође као изненађење.
Тада, 1991. године, из визуре нових власти приоритет је био да се грађани умире како државна транзиција неће мењати њихов статус. После постизања самосталности, одједном је била друга прича. Хиљаде људи из других крајева нестале Југославије су преко ноћи изгубили службену егзистенцију.
Постали су људи без пасоша, без држављанства, без идентитета, без записа у службеним регистрима. Таква судбина је задесила и неке чланове Мајине породице. Сада је она направила дипломски рад у Бечу и подигла га као споменик прабаки „која је два пута престала да постоји, једном кад је изгубила грађанска права, други пут кад је умрла“, каже Бојанићева.