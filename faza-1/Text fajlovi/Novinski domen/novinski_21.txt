#name = ognjen
#domen = novinski
#url = https://rts.rs/magazin/kultura/nesto-drugo/5790953/sajam-savremene-umetnosti-bec-srpsko-poreklo.html
#text = Ovog puta su se na Sajmu pojavile i institucije, kao aukcijska kuća Doroteum, novopostavljeni Muzej bečkog akcionizma (fluksus/neo-dada) ili Fakultet primenjenih umetnosti.
Kod ovog poslednjeg je za čitaoce RTS-a od interesa sudelovanje mlade umetnice iz Slovenije Maje Bojanić, rođene 1997. u Ljubljani. Njen diplomski rad je omaž staroj Jugoslaviji, video-spomenar posvećen njenoj prabaki, bosanskoj Srpkinji.
Instalacija snimana pod infracrvenim svetlom nosi naslov „Tvoj je svet u kome ja nisam pozvana“/Yours is the world in which I move uninvited.
Sudbinu Majine prabake dele hiljade ljudi iz Srbije, Bosne i drugih krajeva nekadašnje Jugoslavije, koji su krajem osamdesetih i početkom devedesetih živeli u Sloveniji.
Opšta priča je poznata, s tim da se Bojanićeva sada fokusira na jednu porodičnu epizodu. Da bi lakše dobili pristanak građana za samostalnost 1991, vlasti u Ljubljani su obećale da će svima koji su se tu zatekli, bez obzira gde su rođeni, biti garantovano slovenačko državljanstvo.
U takvim situacijama se u evropskim javnostima često postavi pitanje, koliko dobronamerno, toliko ignorantsko, „pa šta su radili u Sloveniji?“. Odgovor da je to bila jedna država, da su ljudi išli za poslom i profesijom, da su zasnivali porodice i nastanjivali se na čitavoj teritoriji, često dođe kao iznenađenje.
Tada, 1991. godine, iz vizure novih vlasti prioritet je bio da se građani umire kako državna tranzicija neće menjati njihov status. Posle postizanja samostalnosti, odjednom je bila druga priča. Hiljade ljudi iz drugih krajeva nestale Jugoslavije su preko noći izgubili službenu egzistenciju.
Postali su ljudi bez pasoša, bez državljanstva, bez identiteta, bez zapisa u službenim registrima. Takva sudbina je zadesila i neke članove Majine porodice. Sada je ona napravila diplomski rad u Beču i podigla ga kao spomenik prabaki „koja je dva puta prestala da postoji, jednom kad je izgubila građanska prava, drugi put kad je umrla“, kaže Bojanićeva.