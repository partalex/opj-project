#domen = Filmovi i pozoriste
#Teodora

#url = https://www.univerzitetskiodjek.com/kultura/film-i-tv/recenzija-filma-cuvari-formule
#text = U godini kada je film „Openhajmer“ osvojio najveći broj obožavatelja i doživeo veliki uspeh, na domaćoj filmskoj sceni pojavilo se srpsko ostvarenje koje istražuje slične motive. „Čuvari formule“ je filmska drama koja je ugledala svetlost dana 2023. godine pod režiserskom palicom Dragana Bjelogrlića. Nagrađen na prestižnom filmskom festivalu u Lokarnu, ovaj film je kinematografska priča koja oživljava malo poznatu epizodu u istoriji jugoslovenske nuklearne fizike i medicine.
Smestivši nas u 1958. godinu, Bjelogrlić nas vodi u Naučni institut Vinča, gde mlada grupa srpskih naučnika, pod vođstvom nuklearnog fizičara Dragoslava Popovića (Radivoje Bukvić), radi na razvijanju jugoslovenske atomske bombe. Ključnu ulogu ima sudbina kada se glavni likovi suočavaju s pogubnom dozom zračenja, te državna bezbednost brzo reaguje i premešta ih u Institut Kiri u Parizu.
Film koji crpi inspiraciju iz dela Gorana Milašinovića „Slučaja Vinča“, istražuje slične motive kao i „Openhajmer“, ali daje potpuno novu dimenziju kada se u priču uvodi ključni element - empatija. Bjelogrlićeva izvedba kao reditelja, u kombinaciji sa scenarijem autora Vuka Ršumovića i Ognjena Sviličića, pruža nam filmsko iskustvo koje će ostati urezano u našem pamćenju i nakon završetka projekcije.
Snažan početak postavlja temelje za dramatičan događaj koji će uskoro zavladati ekranom. Institut u Vinči, osnovan nakon raskola Jugoslavije sa Staljinom, kada je zemlja izgubila svoje mesto u Komunističkom informacionom birou, postaje epicentar tajnog poduhvata izrade atomske bombe. Izuzetna kinematografija, s pažljivo osmišljenim kadrovima koji naglašavaju atmosferu filma i posebno ističu istorijsku pozadinu, zajedno s autentičnom scenografijom i kostimografijom, uspešno dočarava epohu, prenoseći gledaoce u vreme hladnog rata i nekadašnje Jugoslavije. Pored toga, veštom montažom, ovaj film uspeva održati dinamiku i napetost tokom celog trajanja tako da svakog trenutka drži gleadoce u neizvesnosti.
Izvanredan ansambl glumaca u ovom filmu formira snažan tim, prikazujući kompleksnost likova i njihove unutrašnje moralne i profesionalne sukobe. Ognjen Mićović kao Života, Jovan Jovanović kao Radojko i Alisa Radaković kao Rosa pružaju impresivne izvedbe, prenoseći fizičke i emocionalne izazove njihovih likova tokom lečenja. Dodatnu dubinu priči i međunarodni aspekt filma donose i francuski glumci, uključujući Lionela Abelanskog, Žeremija Laherta, Anu Saru i Olivijra Bartelemija.
Aleksis Manenti, francuski glumac sa brojnim priznanjima, igra ulogu profesora Matea, stručnjaka posvećenog medicini. On nas uvodi u složenu ličnost kakav je profesor Mate, čoveka koji je odan nauci i filantrop. Njegova prva reakcija na poziv da učestvuje u lečenju mladih naučnika, čija su istraživanja usmerena na nuklearno oružje, odražava se na njegove  duboke moralne dileme i etička pitanja. Manenti, posebno, uspeva da prikaže Matea kao čoveka koji je predvodnik medicinskog čuda, ali i kao osobu koja nosi teret odgovornosti.
S druge strane, Raša Bukvić u ulozi Dragoslava Popovića ostavlja utisak antagoniste tokom čitavog filma. Njegov ego i ambicija za uspehom dovode u opasnost živote mladih ljudi koji s njim sarađuju. U njegove lične interese je uvučen Aleksandar Leka Ranković, potpredsednik Jugoslavije, čiju ulogu tumači Dragan Bjelogrlić, dodajući novi sloj i naglašavajući političku kompleksnost priče.
Iako film uzima određene slobode u tumačenju istorijskih događaja, ove promene imaju ulogu da pojačaju emotivni utisak i doprinesu narativu. Bjelogrlić i njegov tim uspešno balansiraju između istorijske tačnosti i fikcionalnih elemenata, stvarajući priču koja je istovremeno poučna i emotivna.
U svetu kinematografije, retko se dešava da film uspe da prenese kompleksnu istorijsku temu sa takvom emocionalnom snagom i umetničkom veštinom kao što je to učinio „Čuvari Formule“. Ovaj film, koji se bavi događajima iz 1958. godine u Institutu za nuklearne nauke u Vinči, nije priča o ambicijama jedne zemlje da se upusti u trku za nuklearnu nadmoć, već je dirljiva priča o ljudskosti, naučnom otkriću i posledicama koje jedan događaj može imati na čitav svet.
Ovo filmsko ostvarenje obećava da će ostati urezano u kolektivno sećanje, prenoseći gledaocima izuzetnu priču. „Čuvari formule“ ne samo da je ispunio očekivanja, već ih je i nadmašio, pružajući nezaboravno iskustvo ljubiteljima sedme umetnosti.

#url = https://filmske-radosti.com/vesti/drugi-deo-festivala-francuskog-filma-od-3-do-6-jula-u-beogradu-i-novom-sadu/
#text = Sedmo izdanje Festivala francuskog filma biće održano od 3. do 6. jula u Beogradu i Novom Sadu, donoseći pažljivo odabrane naslove francuske kinematografije – besplatno i pod vedrim nebom. Tokom četiri dana, publika će uživati u vrhunskim filmskim ostvarenjima koja osvetljavaju bogatstvo, raznolikost i savremeni duh francuskog filma.
Publika u Beogradu imaće priliku da uživa u bioskopu na otvorenom – na BeeZ Trgu (platou između poslovnih kula Ušće). Projekcije počinju u 21 čas, a ulaz je slobodan.
Drugi deo festivala biće otvoren projekcijom filma „Reparacija“ (La Réparation), najnovijeg ostvarenja Oskarom nagrađenog reditelja Režisa Varnjijea (Indokina), koje donosi intrigantnu priču o nestanku slavnog kuvara neposredno nakon osvajanja treće Mišelinove zvezdice. Na platou između kula Ušće (Beeztrg) publika će imati priliku da pogleda i film „Sent-Egziperi“, posvećen čuvenom piscu i pilotu, sa zapaženim ulogama Luja Garela, Dijane Kriger i Vensana Kasela. U subotu i nedelju, festivalski program donosi još dve snažne drame – „Priča o mojoj majci“, dirljivu priču o majčinskoj borbi za dostojanstven život, kao i „Božanstvenu Saru Bernar“, u kojoj Sandrin Kiberlen dočarava život i karijeru jedne od najznačajnijih francuskih glumica s kraja 19. i početka 20. veka.
Festival organizuju Francuski institut u Srbiji, MegaCom Film i mts Dvorana, uz podršku brojnih partnera i pokrovitelja. Glavni partneri festivala su: Telekom Srbija, Mlekoprodukt – Ile-de-France, 1664 Blanc, L’Oréal Balkan i MPC Properties.
Festival francuskog filma u Novom Sadu – četiri večeri, tri stanice, jedan filmski doživljaj!
U Novom Sadu, Festival francuskog filma održava se od 3. do 6. jula, na tri različite lokacije – pod otvorenim nebom u Kulturnoj stanici Svilara, kao i u klimatizovanim prostorima Kulturnih stanica Eđšeg i Barka. Projekcije u Svilari počinju u 20.30, dok će se u Eđšegu i Barci filmovi prikazivati u dva termina – od 18.00 i 20.00 časova. Ulaz na sve projekcije je slobodan.
I u Novom Sadu na repertoaru će biti inspirativne filmske priče o velikanima francuske umetnosti i istorije – Niki de Sen Fal, Antoanu de Sent-Egziperiju i Sari Bernar, dok će poseban segment festivala biti posvećen začetnicima sedme umetnosti – Braći Limijer, kroz do sada neobjavljene sekvence njihovih prvih filmova.
Festival u Novom Sadu organizuju Francuski institut u Srbiji i njegov ogranak u Novom Sadu, u bliskoj saradnji sa mrežom kulturnih stanica Novog Sada.
Ne propustite priliku da uživate u magiji francuskog filma – na velikom platnu, besplatno i u izuzetnoj atmosferi!


#url = https://filmske-radosti.com/vesti/sedmi-somborski-filmski-festival-od-4-do-6-jula/
#text = Pod sloganom „Ukrštaj stvarnosti i snova“ sedmi Somborski filmski festival biće održan od 4. do 6. jula u organizaciji Kulturnog centra „Laza Kostić“.
Svečano otvaranje festivala biće održano u petak, 4. jula, a program započinje u 19.30 časova otvaranjem izložbe „Milena i magija filma“, posvećene Mileni Pavlović Barili, u Galeriji Kulturnog centra „Laza Kostić“.  Svečano festivalsko veče nastavlja se u 20.30 časova u atrijumu Gradske kuće, uz dodelu nagrade „Specijalni Ernest“ i projekciju filma „Mali svet“ reditelja Miloša Radovića.
Ovogodišnji dobitnik nagrade „Specijalni Ernest“, koja se dodeljuje za doprinos dobrim filmovima, je istaknuti glumac Bogdan Diklić. Nagradu dodeljuje Direkcija festivala u sastavu Ksenija Janković, Milivoje Mlađenović i Mihajlo Nestorović, a biće uručena na otvaranju festivala.
Predfestivalski program počinje dan ranije, u četvrtak, 3. jula, kada će u 20.30 časova biti prikazan film „Planeta 7693“reditelja Gojka Berkuljana, čime će festival, po tradiciji, simbolično otvoriti vrata najmlađima.
U subotu, 5. jula, program „Espresso u 11“u bašti Cafe Des Arts ugostiće laureata festivala Bogdana Diklića, sa kojim će razgovor voditi Dejan Dabić. Uveče, od 21 čas, publika će imati priliku da pogleda film „Paun“ austrijskog reditelja Bernharda Vengera, u atrijumu Gradske kuće. U nedelju, 6. jula, u okviru istog matine formata, biće predstavljena najnovija filmska izdanja iz 2024/25. godine, dok će festival biti svečano zatvoren u 20.30 časova projekcijom filma „Granica“ reditelja Zorana Maširevića, koji se prikazuje u okviru programa „Kad bi Sombor bio Holivud“. Program zatvaranja upotpuniće nastup benda Šlagvort.
Ksenija Janković, direktorica Somborskog filmskog festivala i KC „Laza Kostić“ povodom sedmog izdanja festivala je izjavila: „U ovoj eri neizvesnosti, umetnost je zvezda vodilja, koja nas obasjava, oplemenjuje i treperi žižom radosti, ujedinjujući nas i vodeći sve zajedno napred u optmističnu realnost. Nastojali smo da taj plamen učinimo održivim, neprikosnoveno ukazujući koliko je Sombor plodna sredina razvoja filmske umetnosti, ostajući pri ideji festivala panonske i podunavske regije. Ovogodišnje izdanje festivala je revijalnog karaktera i predstavlja osvrt na sve što smo do sada postigli”.
Govoreći o programu Janković je istakla: „Predfestivalski dan posvećen je i ove godine deci, kao najčistijoj i nepresušnoj inspiraciji. Najuzvišenija tačka biće dodela nagrade Specijalni Ernest našem slavnom glumcu Bogdanu Dikliću propraćena filmom Mali svet u kojem se ističe upravo uloga ovogodišnjeg laureata. Filmom Granica Zorana Maširevića nastavljamo s promocijom Sombora kao staništa stecišta filmskih stvaralaca ili somborske regije kao idealne filmske scenografije u okviru programa Kad bi Sombor bio Holivud. Ovogodišnja filmska revija upriličena je tako da bude most ka novim izdanjima festivala novih filmskih ostvarenja, kao i onih filmova koji još čekaju svoj čas potpunog osvetljenja”.
Nagrada „Ernest“ Somborskog filmskog festivala nosi ime po pioniru srpskog i jugoslovenskog filma, Somborcu Ernestu Bošnjaku, prvom jugoslovenskom snimatelju, reditelju i producentu koji je još 1906. godine doneo kino-projektor u svoj rodni grad i otvorio bioskop.



#Ognjen

#url = 
#text =


#Marija

#url = 
#text =

#Milena

#url = 
#text =


#Aleksandar

#url = 
#text =