#name = milena
#domen = tviter
#url = https://x.com/FSSrbije/status/1968029403742654751
#text = IN MEMORIAM:
Dejan Milovanović (1984 – 2025)

Užasna vest potresla je fudbalsku Srbiju. Iznenada, u 42. godini života, preminuo je Dejan Milovanović, nekadašnji fudbaler Crvene zvezde i reprezentativac naše zemlje.

Član jedne od najtalentovanijih generacija srpskih igrača (1984), Dejan je ostavio dubok trag u dresu nacionalnih selekcija, naročito mlade reprezentacije Srbije do 21 godine, sa kojom je osvojio dve srebrne medalje na Evropskom prvenstvu u Nemačkoj 2004. i Evropskom prvenstvu u Holandiji 2007. godine.

Na šampionatu u Nemačkoj, u generaciji koju je predvodio selektor Vladimir Petrović, postigao je izuzetno važan gol za pobedu protiv Belorusije (2:1). Tri godine kasnije, u Holandiji, pod vođstvom selektora Miroslava Đukića, ponovo je bio među ključnim akterima. Njegov fantastičan gol doneo je pobedu protiv Italije od 1:0 i trasirao Orlićima put do novog finala kontinentalnog šampionata.

Za seniorsku reprezentaciju Srbije odigrao je dve utakmice 2008. godine, obe pod komandom selektora Miroslava Đukića, protiv Rusije i Nemačke.

Sin takođe legendarnog Đorđa Milovanovića, prve fudbalske korake napravio je u petlićima Crvene zvezde, gde je prošao sve selekcije i kao vođa svoje generacije promovisan u prvotimca 2001. godine.

Zajedno sa Boškom Jankovićem, Aleksandrom Lukovićem, Draganom Mrđom, Dušanom Bastom i Markom Perovićem, Deki je činio okosnicu tima koji je na Marakanu doneo tri titule šampiona i četiri nacionalna kupa. 

Fudbalski savez Srbije izražava najdublje saučešće porodici, prijateljima i saigračima Dejana Milovanovića. Srbija je izgubila velikog fudbalera i, pre svega, izuzetnog čoveka.

Počivaj u miru, Dejane.