#name = aleksandar
#domen = tviter
#url = https://x.com/PavleGrbovic/status/1966217698704036108
#text = Nekoliko realnih činjenica o EU koje će mnoge iznervirati, ali možda će dopreti do onih do kojih treba. 

EU ne podržava Vučića - Da nije tako, potvrđuje činjenica da 4 godine Srbija ne beleži bilo kakav napredak. Izveštaji Evropskog parlamenta i Evropske komisije detaljno i tačno detektuju šta sve ne valja i zbog čega tog napretka nema. Oni svoj deo posla u tom pogledu ispunjavaju. Zašto nisu angažovaniji, o tome ćemo u nastavku teksta. 

Države članice sarađuju sa vlašću SNS u granicama svojih interesa - Da, to je tačno. Ali to ne znači da ga žele u svom društvu niti da bi dopustili da Srbija pod takvim vođstvom bude među donosiocima odluka jer takvi režimi kontaminiraju svako društvo u kom se nađu. Jasno se vidi da je AV izopšten iz svakog planiranja ili odlučivanja (npr Bled)

Gde je EU u pogledu svega što se dešava u Srbiji? Tamo gde su postavljeni - Da bi se EU aktivno uključila u rešavanje naših problema neophodan je preduslov da su ovde ugrožene osnovne evropske vrednosti. I taj preduslov je ispunjen, ali nije dovoljan. Potrebno je i sledeće: 
Da postoji jasna alternativa aktuelnom režimu 
Da postoji jasna vizija te alternative u pogledu evropske budućnosti Srbije i konstruktivnog doprinosa zajedničkim ciljevima i interesima
Da postoji volja i poziv da se sarađuje 

EU ne uvodi evropske vrednosti po službenoj dužnosti niti protivno volji. 
Ako ne komuniciraš sa njima, ako ne pokazuješ da si pouzdan partner za budućnost, onda se neće uključiti. 

Nije realno očekivati podršku bez jasnog stava da želiš da postaneš deo tog projekta i da prihvataš i prava i obaveze koji iz toga proističu. 

Ne postoji politički neutralna Vlada. 
Ovo nije pitanje o kom ćemo se izjašnjavati “posle”. Ovo pitanje je politička vododelnica i nijedna buduća vlast ne može da odlaže određivanje po istom. I niko u međunarodnoj zajednici neće podržati takvu neizvesnost. 

Ako nema jasnog opredeljenja - neće biti ni odlučnije reakcije. 
To ne znači da će “podržavati Vučića”. Neće, samo će raditi svoj posao na dosadašnji način. Držati nas u hodniku, evidentirati sve naše propuste, predložiti kako da ispravimo greške ali će nam pustiti na slobodnu volju da li želimo da ostanemo u žabokrečini u kojoj se nalazimo 13 godina. 

Reagovaće samo ako i kada to počne da se izliva i ugrožava druge.