#name = ognjen
#domen = pravno_administrativni
#url = https://www.vrh.sud.rs/sr-lat/kzz-7932025-24113
#text = U IME NARODA
Vrhovni sud, u veću sastavljenom od sudija: Milene Rašić, predsednika veća, Gordane Kojić, Aleksandra Stepanovića, Tatjane Vuković i Bojane Paunović, članova veća, sa savetnikom Vrhovnog suda Snežanom Lazin, kao zapisničarem, u krivičnom predmetu okrivljenog AA, zbog krivičnog dela laka telesna povreda iz člana 122. stav 2. u vezi stava 1. Krivičnog zakonika, odlučujući o zahtevu za zaštitu zakonitosti branioca okrivljenog AA - advokata Zlatana Kurtovića, podnetom protiv pravnosnažnih rešenja Osnovnog suda u Novom Pazaru, Sudska jedinica u Tutinu 15K.br.525/23 od 10.10.2024. godine i Osnovnog suda u Novom Pazaru 21Kv.br.102/25 od 17.03.2025. godine, u sednici veća održanoj dana 09.07.2025. godine, jednoglasno, doneo je
P R E S U D U
USVAJA SE, kao osnovan, zahtev za zaštitu zakonitosti branioca okrivljenog AA - advokata Zlatana Kurtovića, pa se UKIDAJU pravnosnažna rešenja Osnovnog suda u Novom Pazaru, Sudska jedinica u Tutinu 15K.br.525/23 od 10.10.2024. godine i Osnovnog suda u Novom Pazaru 21Kv.br.102/25 od 17.03.2025. godine i predmet vraća Osnovnom sudu u Novom Pazaru, Sudska jedinica u Tutinu na ponovno odlučivanje.
O b r a z l o ž e nj e
Rešenjem Osnovnog suda u Novom Pazaru, Sudska jedinica u Tutinu 15K.br.525/23 od 10.10.2024. godine obavezan je okrivljeni AA da oštećenom BB nadoknadi troškove krivičnog postupka na ime zastupanja od strane punomoćnika - advokata Slavice Jovanović u iznosu od 110.250,00 dinara, a u roku od 15 dana od dana pravnosnažnosti rešenja, pod pretnjom prinudnog izvršenja.
Rešenjem Osnovnog suda u Novom Pazaru 21Kv.br.102/25 od 17.03.2025. godine odbijena je žalba branioca okrivljenog AA - advokata Zlatana Kurtovića, koja je izjavljena protiv rešenja Osnovnog suda u Novom Pazaru, Sudska jedinica u Tutinu 15K.br.525/23 od 10.10.2024. godine.
Protiv navedenih pravnosnažnih rešenja zahtev za zaštitu zakonitosti podneo je branilac okrivljenog AA - advokat Zlatan Kurtović, zbog povrede zakona iz člana 441. stav 4. ZKP u vezi člana 261. stav 2. tačka 8) ZKP (pogrešno označeno u zahtevu člana 261. stav 2. tačka 7. ZKP) i člana 262. stav 2. ZKP, sa predlogom da Vrhovni sud usvoji kao osnovan podneti zahtev, te da na osnovu odredbe člana 492. stav 1. tačka 1) ZKP ukine pobijana rešenja Osnovnog suda u Novom Pazaru, Sudska jedinica u Tutinu 15K.br.525/23 od 10.10.2024. godine i Osnovnog suda u Novom Pazaru 21Kv.br.102/25 od 17.03.2025. godine i spise predmeta vrati tom sudu na ponovno odlučivanje.
Vrhovni sud je dostavio primerak zahteva za zaštitu zakonitosti Vrhovnom javnom tužilaštvu shodno odredbi člana 488. stav 1. ZKP, te je u sednici veća koju je održao u smislu člana 490. ZKP, bez obaveštavanja Vrhovnog javnog tužioca i branioca okrivljenog, smatrajući da njihovo prisustvo nije od značaja za donošenje odluke (član 488. stav 2. ZKP), razmotrio spise predmeta i pravnosnažna rešenja protiv kojih je zahtev za zaštitu zakonitosti podnet, pa je, nakon ocene navoda iznetih u zahtevu, našao:
Zahtev za zaštitu zakonitosti je osnovan.
Po nalaženju Vrhovnog suda, osnovano branilac okrivljenog AA u podnetom zahtevu za zaštitu zakonitosti ukazuje da je pobijanim pravnosnažnim rešenjima o troškovima krivičnog postupka Osnovnog suda u Novom Pazaru na štetu okrivljenog učinjena povreda zakona iz člana 441. stav 4. ZKP. Ovo sa razloga jer je, prilikom obračuna i dosuđivanja oštećenom BB troškova postupka koje je imao na ime nagrade za zastupanje od strane izabranog punomoćnika - advokata Slavice Jovanović, Osnovni sud u Novom Pazaru pogrešno u celini primenio Tarifu o nagradama i naknadama troškova za rad advokata („Službeni glasnik Republike Srbije“, broj 43/2023 od 26.05.2023. godine) koja je stupila na snagu dana 03.06.2023. godine, umesto da u konkretnom slučaju primeni i Tarifu o nagradama i naknadama troškova za rad advokata („Službeni glasnik Republike Srbije“, broj 121/2012, 99/2020 i 37/2021) koja je bila na snazi u vreme preduzimanja procesnih radnji za koje je oštećenom dosuđena naknada troškova.
Iz spisa predmeta proizilazi da je presudom Osnovnog suda u Novom Pazaru, Sudska jedinica u Tutinu 15K.br.525/23 od 17.04.2024. godine okrivljeni AA oglašen krivim zbog izvršenja krivičnog dela laka telesna povreda iz člana 122. stav 2. u vezi stava 1. KZ i izrečena mu je uslovna osuda tako što mu je utvrđena kazna zatvora u trajanju od 3 (tri) meseca i određeno je da se ista neće izvršiti ako okrivljeni za vreme proveravanja od 1 (jedne) godine od dana pravnosnažnosti presude ne učini novo krivično delo, te je okrivljeni obavezan da naknadi troškove krivičnog postupka Osnovnom javnom tužilaštvu u Novom Pazaru i Osnovnom sudu u Novom Pazaru, kao i paušal sudu, a u iznosima i u roku kako je to bliže označeno u izreci presude, a okrivljeni je obavezan i da na osnovu člana 264. stav 1. u vezi člana 262. stav 2. ZKP nadoknadi ostale troškove krivičnog postupka, a o čijoj visini će sud doneti posebno rešenje. Navedena presuda je potvrđena presudom Višeg suda u Novom Pazaru Kž1 126/24 od 27.08.2024. godine. Iz spisa dalje proizilazi da je lično oštećeni BB dana 25.09.2024. godine podneo sudu zahtev za naknadu troškova krivičnog postupka, a u kojem je zahtevao da mu se dosude troškovi koje je imao u toku postupka na ime zastupanja od strane izabranog punomoćnika - advokata Slavice Jovanović i to na ime nagrade advokatu za sastavljanje krivične prijave, prisustvovanje održanim glavnim pretresima i pristup na neodržane glavne pretrese, a u skladu sa važećom Tarifom o nagradama i naknadama troškova za rad advokata, te da se okrivljeni obaveže da snosi ove troškove. O visini ovih troškova odlučeno je pobijanim prvostepenim rešenjem.
Odlučujući o podnetom zahtevu za naknadu troškova krivičnog postupka Osnovni sud u Novom Pazaru je pobijanim prvostepenim rešenjem obavezao okrivljenog AA da oštećenom BB nadoknadi troškove krivičnog postupka na ime zastupanja od strane punomoćnika - advokata Slavice Jovanović u iznosu od 110.250,00 dinara. Iz obrazloženja prvostepenog rešenja proizilazi da je sud prilikom obračuna i dosuđivanja oštećenom troškova postupka koje je imao na ime nagrade za zastupanje od strane punomoćnika u konkretnom slučaju u celini primenio važeću Tarifu o nagradama i naknadama troškova za rad advokata („Službeni glasnik Republike Srbije“, broj 43/2023 od 26.05.2023. godine) koja je stupila na snagu dana 03.06.2023. godine. Drugostepeno veće Osnovnog suda u Novom Pazaru je, odlučujući o žalbi branioca okrivljenog izjavljenoj protiv prvostepenog rešenja, pobijanim drugostepenim rešenjem odbilo žalbu, sa obrazloženjem da je prvostepeni sud pravilno prilikom obračuna i dosuđivanja oštećenom troškova postupka koje je imao na ime nagrade za zastupanje od strane punomoćnika primenio važeću Tarifu o nagradama i naknadama troškova za rad advokata koja je stupila na snagu dana 03.06.2023. godine.
Odredbom člana 261. stav 1. ZKP propisano je da su troškovi krivičnog postupka izdaci učinjeni povodom postupka od njegovog pokretanja do njegovog završetka, dok je odredbom stava 2. tačka 8) istog člana, između ostalog, propisano da troškovi krivičnog postupka obuhvataju nagradu i nužne izdatke punomoćnika oštećenog.
Po nalaženju Vrhovnog suda, važeća Tarifa o nagradama i naknadama troškova za rad advokata („Službeni glasnik Republike Srbije“, broj 43/2023 od 26.05.2023. godine), koja je stupila na snagu dana 03.06.2023. godine, je u celini primenjiva samo na obračun nagrade za rad advokata i naknade troškova za radnje koje su preduzete i advokatske troškove koji su nastali posle dana 03.06.2023. godine. Naime, važeća Advokatska tarifa se zbog zabrane povratnog dejstva ne može primeniti na radnje odbrane i zastupanja koje su obavljene pre njegog stupanja na snagu, a koje nisu bile tarifirane po ranijoj Advokatskoj tarifi („Službeni glasnik Republike Srbije“, broj 121/2012, 99/2020 i 37/2021) ili nisu tarifirane na isti način ili u istom procentu, kao i na drugačiji obračun naknade troškova nastalih u vreme važenja ranije Advokatske tarife, niti na ranije utvrđene osnovice za obračun nagrade za pojedine postupke, i to bez obzira iako je odluka o obavezi plaćanja troškova krivičnog postupka doneta u vreme njenog važenja.