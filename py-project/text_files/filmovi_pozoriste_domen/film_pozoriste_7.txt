#name = marija
#domen = film_pozoriste
#url = https://nova.rs/kultura/premijera-predstave-ostrvo-sa-blagom-u-dusku-radovicu/
#text = Beogradska premijera predstave "Ostrvo sa blagom" u režiji Kokana Mladenovića odigraće se 19. septembra u 20 časova u Malom pozorištu "Duško Radović", a prve reprize već narednog dana u 17 časova, odnosno 21. septembra u 12 časova.
Komad „Ostrvo sa blagom“ smešten je na palubu broda Hispaniola i tajanstveno ostrvo puno opasnosti i tajni, a realizovan je u koprodukciji s Grad teatrom Budva, gde je prvobitno premijerno izveden 8. jula.
Kultni roman Roberta Luisa Stivensona „Ostrvo sa blagom„, objavljen još 1883. godine, biće oživljen na sceni „Duška Radovića“ kroz uzbudljivu, savremenu i višeslojnu adaptaciju Kokana Mladenovića, koja poziva na razmišljanje, ali pruža i uzbudljiv pozorišni doživljaj za sve generacije.
– Nedostaju nam avanture, izazovi i putovanja. Čeznemo za sopstvenom herojskom pričom u kojoj ćemo, tragajući za gusarskim blagom, pronaći samoga sebe, spoznati ljubav, izdaju, prijateljstvo i junaštvo. Velike priče su one koje nas uvuku u svoj tok i nauče nečem važnom. „Ostrvo sa blagom“ Roberta Luisa Stivensona je predstava koja računa sa detetom u svima nama i veruje da je to dete spremno da otkrije i promeni svet. Isplovite sa nama, a mi vam obećavamo da se sa ovog putovanja nećete vratiti isti – poručuje Kokan Mladenović uoči premijere.
U predstavi učestvuje gotovo ceo ansambl Malog pozorišta – čak 20 glumaca u maštovitim kostimima Marine Vukasović Medenice. Njihove uloge, scenske borbe, muzika i snažna emocionalna priča, odvode publiku na putovanje puno akcije, preokreta, unutrašnjih dilema i hrabrosti jedne neobične junakinje. U predstavi, između ostalih, igraju: Olivera Bacić Dragićević, Marijana Vićentijević Badovinac, Miloš Samolov, Aleksandra Anđelković, Nikola Malbaša, Nikola Kerkez…
Nova sezona u Malom pozorištu „Duško Radović“ otvorena je pre nekoliko dana, tačnije 12. septembra izvođenjem predstave „Tesla“, a do kraja meseca dva komada ovog teatra idu na dva gostovanja. Najpre će komad „Dečak sa koferom“ u režiji Damjana Kecojevića biti izveden 23. septembra na 3. Reviji predstava i razgovora o tabu temama za decu i mlade „Bolje da o tome (ne) razgovaramo“ u Zagrebu, dok će tri dana kasnije predstava istog reditelja „Sjaj zvezda na plafonu“ gostovati na 3. Festivalu umetničkog stvaralaštva za decu i mlade „Mali svet“ u Kraljevu.