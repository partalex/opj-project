#name = marija
#domen = film_pozoriste
#url = https://filmske-radosti.com/vesti/glumica-nevena-nerandzic-otvara-12-basta-fest/
#text = Dvanaesto izdanje Bašta Festa, internacionalnog festivala kratkog igranog filma koji se održava od 3. do 6. jula 2025. u Bajinoj Bašti, otvoriće glumica Nevena Nerandžić.
Time se nastavlja ranije uspostavljena tradicija da mladi glumac ili glumica, koji je doživeo/la veliki uspeh u prethodnoj godini, otvara novo izdanje ovog festivala kratkometražnog igranog filma. Istakla se u ulogama u serijama „Nečista krv“, „V efekat“, „Ringišpil“, „Krunska 11″, „Branilac“, kao i u filmovima „Manja“ i „Jenga, čudna igra“.
Nevena Nerandžić je povodom svog učešća na festivalu rekla: „Godinama sam mnogo slušala o Bašta Festu, o vatrometu energije i emocija koji na par dana okupira Bajinu Baštu, i prvi put sam imala prilike da se u sve to uverim pre dve godine. Bila sam tamo tokom celog festivala i malo je reći da sam oduševljena. Kada su me Maja i Jovan pozvali da otvorim festival ove godine, bukvalno sam počela da vrištim Jovanu u telefon od sreće. Zaista mi je velika čast što su baš mene odabrali i što mogu da budem ponovo deo te priče, sada na ovaj način“.
Govoreći o kvalitetima festivala, ona je dodala: „Stvarno ima nečeg posebnog u atmosferi Bašte. Ne postoji festival sličan njemu. Osim fantastičnih filmova, koje inače nemate baš mnogo prilika da pogledate, nađete se u jednoj skupini predivnih ljudi koji zaista vole to što rade, ulažu sve svoje napore i puno ljubavi u ovaj festival. Mislim da je to glavna stvar koja se oseti kada ste tamo. Ljubav u umetnosti. Ljubav prema umetnosti. Ljubav generalno”.
Prethodnih godina Bašta Fest otvorili su Nikola Rakočević, Slaven Došlo, Marko Janketić, Hana Selimović, Milan Marić, Isidora Simijonović, Filip Đurić, Ivana Vuković, Milica Janevski, Mladen Sovilj, Milena Radulović i Ivana Zečević.
Ovogodišnji slogan festivala „Počni od svog dvorišta!” upućuje nas da za svaki progres treba da da počnemo od sebe, od lokalnog, sa osvrtom na to šta smo mi kao pojedinci uradili i doprineli. Autorka vizuelnog identiteta je Milica Milosavljević.
Ova manifestacija, koju su osnovali glumci Jovan Jelisavčić i Maja Šuša, usko je orijentisana na zajednički rad reditelja i glumaca, a fokus na kvalitetnim glumačkim interpretacijama ima veliki uticaj na pozitivno pozicioniranje Bašta Festa među internacionalnim festivalima kratkometražnog filma.
Bašta Fest je od izuzetnog značaja za decentralizaciju kulture, budući da je usmerio raznolik filmski, muzički, edukativni i prateći program na ovu predivnu regiju. Ideja je od samog početka bila da se neverovatna priroda Bajine Bašte i okoline otvori za što veći broj posetilaca, a ovaj festival postao je kulturna oaza koja pre svega promoviše mlade domaće i internacionalne autore, stavljajući akcenat na kratke filmove sa autentičnim glumačkim ostvarenjima.
Program Bašta Festa se održava na otvorenom i besplatan je za posetioce.