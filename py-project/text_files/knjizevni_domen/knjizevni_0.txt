#name = teodora
#domen = knjizevni
#url = https://laguna.rs/n2302_knjiga_beograd_ispod_beograda_laguna.html
#text = KATARINA BASTL bila je obična žena koja je u Beogradu živela u neobično vreme. Mada zaključak o nesvakidašnjim beogradskim vremenima ne može biti do kraja tačan, jer ovaj grad gotovo da ne pamti dugotrajne mirne i spokojne periode. Drugi svetski rat je bio teško i nespokojno doba, pogotovo za one koji su živeli na Dorćolu, u kući u današnjoj Ulici cara Dušana broj 10. Nju je jednog prolećnog jutra 1941. godine probudila škripa automobilskih kočnica kada se pod prozorom zaustavila luksuzna, crna nemačka limuzina, a iz nje izašlo pet visokih oficira Vermahta i SS-a. Na improvizovanom drvenom stolu ispod prozora otvorili su veliku vojnu mapu, živo gestikulirajući rukama i glasno je komentarišući. Toliko je mogla da vidi. Dok su jedan drugom pokazivali nešto ucrtano na hartiji, mahali su ka ulaznim vratima podruma koji se nalazio ispod kuće.

Nedugo zatim zabranili su ulazak u taj prostor i tako je potrajalo nekoliko meseci, u vreme trajanja tih ratnih godina. Gospođa Bastl je svakodnevno mogla da čuje udarce čekića i kloparanje različitih alatki iz podruma, ali nije mogla da zna šta to nemački stručnjaci dole istražuju. Naravno, nije smela ni da pita, ne samo dok su oni tu radili, već ni dugo posle rata kada je sve što je ličilo na vojnu tajnu moglo istovremeno da predstavlja smrtnu opasnost. Tek 1963. godine, kada su stege straha malo popustile, otvorila je dušu jednom beogradskom novinaru, što je preneo stručni časopis Izgradnja. Pokazivala je na podrumske svodove objašnjavajući da se odatle čula lupa. Tada je zakratko opet bilo otvoreno pitanje šta su to Nemci tokom celog rata tražili u podrumu kuće. Odgovor tražimo i danas.

OVA KUĆA izgrađena je 1727. godine i sagradio ju je elijas Flajšman, ondašnji beogradski Nemac, i to kao jedno od sedam identičnih zdanja. Gledano s Kalemegdana, bila je druga u nizu. Danas je samo ona ostala, jer ostalih šest zgrada nije izdržalo potonje turske, pa opet austrijske i na kraju nalete i bombe nemačke nacističke vojske.

Nastala je deset godina pošto je austrijski vojskovođa eugen Savojski preoteo Beograd od Turaka, u do tada verovatno najvećoj bici za ovaj grad, koja je, nagoveštavajući masakr, okupila stotine hiljada ratnika. Austrija je posle toga rešila da tursku kasabu pretvori u zapadnjačku varoš, s pretežno nemačkim građanstvom rimokatoličke vere, kako piše u Istoriji Beograda koju je objavio Balkanološki institut SANU: „Dunavski deo grada, onaj na Dorćolu, sačinjavali su mahom Nemci, štaviše, uz posebne, desetogodišnje povlastice tada su dodatno bile naseljene 333 nemačke porodice, uglavnom iz Vormsa i Majnca. Srbima je bilo naloženo da napuste taj deo grada, pa su oni postali glavnina na savskoj obali.“ Čak je austrijski vladar Karlo VI podvukao da se u nemačkom Beogradu smeju nastanjivati samo Nemci, i taj zakon je stupio na snagu 1726. godine. Cincari, Grci, Srbi i Jermeni morali su da se isele na drugi kraj beogradskog grebena, gde su osnovali novo naselje Donju savsku varoš. Sve se događalo samo godinu dana pre nego što je Flajšman počeo izgradnju svojih sedam zdanja, a očigledno uz samo malobrojne poglede Srba.

U blizini ove zgrade nalazila se austrijska Komandantura, zgrada koja više ne postoji, ali je u doba posle austrijske vladavine bila poznata kao Zagonetna starica... zdanje koje je, kada su Turci ponovo osvojili varoš, postalo Pirinčana (naziv nastao od „pirinčhan“, međutim, po nekim tvrdnjama, prvi deo imena je bila nezgrapno interpretirana nemačka reč „princ“). U to vreme, ova građevina beše jedna od najvažnijih u Beogradu. Na vrhu grebena, u današnjoj Rajićevoj ulici, postojala je velika Maurer, odnosno konjička kasarna, a ni Kalemegdanska tvrđava nije bila daleko. Ako se zna da su Austrijanci bili veliki graditelji onog doba, s već tradicionalnom preciznošću, ali i pedantnošću u čuvanju i beleženju podataka i izradom kvalitetnih građevinskih karti, ta oblast je za vladare grada morala da bude izuzetno zanimljiva.