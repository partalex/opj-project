#name = milena
#domen = knjizevni
#url = https://laguna.rs/n5025_knjiga_brojcanik_putopisni_dnevnici_laguna.html
#text = Nekolicina pisaca, i ja među njima, u nedovršenoj kući, u tek završenim sobama, sa zajedničkim kupatilom, dobili smo čiste krevete i krevetnine, bez peškira, bez drugih obaveznih stvari, na konacima, u turističkim mestima. Znam zašto je tako, ali je i znanja ponekad odviše.  Alipašini izvori su iza Gusinja, na dnu naše zemlje, u ćošku, u podnožju Prokletija, u samoći, na samku, kod vodenice i restorana, kod štale i zapuštene kuće, a izvori odsvakud, na nekoliko desetina metara, ključaju iz zemlje, razlivaju se i odmah prave reku. Probao sam vodu, dvojako. Pregazio sam, po mekom bilju i mahovini, jedan deo izvora i popio sam nekoliko čaša vode. Obe probe se pamte. (Samo smo nas četvorica obišli izvore. Ostali pisci su odmah seli za trpezu. Još jednom je poezija izgubila od pastrmke.)  Vusanje je poslednje naše selo pod Prokletijama. Kuće su u njemu velike, nove i puste (uglavnom) i prepune gde ima čeljadi. Tamo je karaula, u njoj nekoliko dece, kao u svemirskoj samoći, s puškama kao najboljim drugovima, sa strahom koji možda odlazi uz visove Prokletija i sa strahom koji možda silazi sa visova Prokletija, sa željom, mojom, da bude ono prvo. U Vusanju je Zdravstveni punkt (tako piše) i mali, novi asfaltni put. Na kraju tog puta nema više puta. Onamo je Albanija. Slično je i onamo, u drugom kraku od Gusinja, gde je bio granični prelaz, gde nisam išao, gde se ne može preći, jer prelaz nije otvoren, nije odobren. A deset puta sam čuo od ljudi iz Plava i Gusinja da bi stizali do Podgorice za jedan školski čas, za samo četrdeset i pet minuta, doduše preko Albanije, preko njene zemlje i kamenja. Višak nam je, rekli su, sve što idemo odavde do Kolašina. Nije bilo jasno (meni!) šta to znači, ali mi je u dva dana boravka tamo bivalo sve jasnije.  U kraju Vusanja ima malo čudo prirode. Veliki potok dolazi ispod Prokletija, teče ravninom, spušta se, dolazi u vrtaču i tu se dešava ponor kao priča da smo doista došli na dno sveta. Tu je ogromno kamenje, izlokano, belo i peskom zapljusnuto, a među njima duboko ždrelo, duboka jametina, duboka vrtača, u koju pada potok, s nekoliko metara visine, peni se, huči, ledi se i odlazi pod stene Prokletija, bez povratka, bez znanog izlaska. Odjekuje huk te divlje vode i čuje se daleko. I sada ga čujem, zajedno sa pričom kako su svatovi doveli nevestu da vidi vodopad i ponor, pa ona skočila u vodu, pa je od nje voda uvek bela. Koliko bi beline bilo da nije suše (ovoljetne) i da nije presahnuo drugi potok koji ide na isto mesto? Ne znam odgovor.  Prvi razgovor što sam ga čuo u Domu kulture, u Plavu, bio je između domaćina, prosedog čoveka, brkatog, u farmerkama, nisam mu doznao ime, i Šerba Rastodera, istoričara, profesora, doktora, odnedavno i akademika DANU (to je: Dukljanska akademija nauka i umjetnosti, više stranka Jevrema Brkovića i ostalih, jer im je Crnogorska… (CANU) previše srpska, zato je ovde zagrada u zagradi, da može i što ne može, da mogu i Rastoderi u Dukljane i obrnuto). Domaćin je, sav ozaren, ljubio Šerba što je rekao (on ili Kilibarda, to domaćin ne zna, ali mu je svejedno) ovo: „Nema naroda na Balkanu koji nije mijenjao svoju vjeru“. Šerbo Rastoder zahvalno priznaje tu izreku kao svoju, pa biva jasno otkud Novak u Sarajevu i otkud Šerbo u Novakovom Nikšiću. Nije ovo dosetka i šala. Ovo je tužno svedočenje i muka za onima koji utehu nalaze u rečenoj rečenici.  Husein Bašić, Plavljanin, preplavio je uveče svojim romanima, petinom u nizu, celu varoš gde je rođen, gde je predavao, predsednikovao, pisao, a potom stigao do pomoćnika ministra i do DANU, do takvog akademika. Tuguje (shvatio sam na predstavljanju tih romana) Bašić za Turskim carstvom i propašću tog carstva, kada je karavan prolazio plavsko-gusinjskom kotlinom. Nostalgični doživljaj prošlosti je prirodan, ali obrazloženje, statističko, te nostalgije koje je dao Šerbo Rastoder nije mi se dopalo. On je u maniru Evlije Čelebije, đegda i pozivajući se na njega, govorio koliko je bilo Turaka u Srbiji i u Crnoj Gori, ali samo u gradovima, samo u takvim naseljima (a zna se kakvi su onda bili gradovi, kakve su to bile „ulice“ i druge živosti), zapravo zazidane tvrđave i u njima, svedoči Rastoder, u Užicu, na primer, bilo je 97% muslimanskih i 3% hrišćanskih porodica, odnosno glava. U takvoj priči mu je bio najbolji podupirač Rajko Cerović, sav rastopljen, raznežen, kao da su ga u melem zavili, a fini, skromni Isak Kalpačina, domaćin svih književnih događanja u Plavu, govorio je, razložno, o književnoj priči, o literaturi. Bašić je čitao svoj strah da mu vetar ne odnese ispisane papiriće, srećan što se to nije desilo njegovim romanima (istorijskim, po sebi) i rekao je sreću što mu je došao predsednik, uprslučeni Jevrem. Ne smeta mi što govori Šerbo, ali je on spretan, elokventan, sposoban, valja mu naći dostojnog sagovornika, ne valja ga pustiti da govori sam. Tada je nezgodan, jer je uverljiv, jer može njegova ostati starija. Treba mu reći da svaka istorijska priča ima lice i naličje, pa i bitka na Novšiću i drugi događaji. Ne smeta mi pripovedanje Huseina Bašića. On se okrenuo na svoju stranu. Od nje mu pada zaladak. Smeta mi ulagivanje Rajka Cerovića. Da je odnekud banuo Novica, ne znam kako bi se Rajkan proveo. Ali, sve to bi ostalo na obali egzotičnosti kada se u tome zborenju ne bi onako jasno video sistem zavođenja, isti kao ovaj ovde. I tu je zlo jedno drugo rodilo. Hoćemo li ga zadaviti?  Završno veče, pesničko, ide po istom scenariju kao u Pivi, ali nije na onako čarovitom mestu kao što je porta, ali nije pred onolikim svetom, ali nije s onim naponom, srpskim, što su ga, letos, tamo dodali nekolicina zagriženih pesnika, ali jeste isto toliko nacionalističko, s one strane, muslimanske, što se čulo po izboru stihova, u utrkivanju ko će žešće, vernije turbanu, vernije naginjanju s kolena. Nas nekoliko, Žarko Đurović, uvek jednako dobar i jednako pošten, Milo Kralj, uvek jednako spor i zadimljen cigarskom vatrom, s besedom o neizbežnom Čedu Vukoviću koji je u 80. počeo da raste, mladi i daroviti Petar V. Arbutina,