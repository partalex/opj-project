#name = aleksandar
#domen = knjizevni
#url = https://laguna.rs/n6362_knjiga_nacionalisticka_geografija_satiricni_putopisi_laguna.html
#text = Japan je, inače, smeštaj od Boga dobio na četiri velika i oko hiljadu malih ostrva. Tu su se šćućurili, na malom prostoru, i nekako se snalaze jer ih ima mnogo. Nisam stigao da ih prebrojim jer toliko se brzo kreću i zuje po ulicama da se čoveku zavrti u glavi. Na jednom velikom trgu u Tokiju video sam i pešačke zebre u dijagonali. Tamo me je ponela plima mase, a ja sam osetio da nešto nije u redu. Onda sam shvatio da je to gotovo tišina. Niko se ne gura, ne viče, mimoilaze se kompjuterski precizno, i usred zgusnute gomile čujete samo nekakvo šuštanje koraka i šapata. I na ta četiri velika – Hokaido, Honšu, Šikoku i Kjušju – i na onih hiljadu malih ostrva svaki santimetar je iskorišćen. I to svrsishodno. To je tako, možda, zato što su kod njih i Osma sednica i tranzicija izvedeni još pre dve hiljade godina, pa je sada gotovo sve privatno, a svi Japanci su pod jednom trešnjom. Ima ih, naime, 97 odsto etnički čistih. Čak više nego Hrvata u Hrvatskoj i Albanaca na Kosovu. I ne kolju se međusobno, iako, što se Boga tiče, ima i šintoista, i budista, pa čak i mrvica hrišćana. Zato ih je, valjda, i Bog pogledao, pa dva puta pustio kamikaze, to jest, božanski vetar, koji je počistio kinesko-mongolsko brodovlje pre nekoliko vekova, te su Japanci ostali svoj na svome. Doduše, malo u izolaciji, kao onomad mi, mimo sveta, ali nisu stajali po redovima za vize. Bili su dovoljni sami sebi. Kao naši radikali. I ti Japanci ne odiru se baš od visine. Nemaju ni one dugonoge sponzoruše po svojim splavovima. Njihove se zovu gejše, i znaju šta je Iran, a šta Irak. Plus poznaju jezike i umetnost. Pa i onu umetnost koja zadivljuje muškarce. Kad ideš ulicom, glava ti štrči, pa moraš da paziš da ti neki jakuza ne oduzme tu prednost. Jakuze su, inače, oni žestoki momci, sa obaveznim sunčanim naočarima i bez jednog prsta. Ne one jakuze iz Kruševca, kako nazivaju navijače Napretka, koji imaju sve prste i mešaju ih u rad kluba. I tako, idem ulicama Tokija kad ispred hotela Takanava princ vidim Gulivera. Da li to ja sanjam? Običnim Evropljanima su Japanci do ramena, a ovom deliji do pasa. Skupim hrabrost i banem pred njega, kad ono onaj Vlade iz Prijepolja. Divac. I to sa suprugom Snežanom. Došao čovek na sesiju MOK-a da podrži kandidaturu Beograda za neku Olimpijadu, zaboravio sam koju, a i MOK je tada zaboravio na nas. Popismo piće, ko ljudi, pa u šoping. I to podzemnom, koja ide 250 na sat, ali u čiji se vagon Vlade jedva spakovao, dok je ostalim putnicima donja vilica pala na grudi. Ja sam bio moderator, spona između njih i njega. Viši od njih, niži od Divca. Taman. Čak sam naučio i nekoliko reči japanskog. Novine nisam čitao jer da bi Japanac mogao da čita obične novine, mora da poznaje čak tri hiljade ideograma. Mnogo, brate, i za nas Srbe. Tako sam se na japanskom sporazumevao kao Mogli, a pomagao se tečnim Tarzan inglišom. Ali tu je bio i jedan baja iz Beograda, da ne kažem iz Velikog Gradišta. Taj moj drugar Dragan Milenković pravi je doktor za japanski. Bio je čak i dopisnik Tanjuga iz Tokija, a njegovoj deci japanski je maternji. Kako? Pa majka im je Japanka po imenu Secuko, sada Beograđanka iz Mirijeva. Elem, kad taj Drakče progovori japanski, bez stranog naglaska, gotovo akademski, svi, ili u hotelu, ili u prodavnici, ili na ulici, stanu, okupe se oko njega i zevaju u čudo neviđeno. Jednom je, priča mi on, japanski ambasador u Rumuniji, prolazio sa svitom kroz Gradište na Dunavu, pa su malo zalutali i meštane pitali, naravno na engleskom, gde je put za Đerdap. Meštani su odložili pivo, slegali ramenima i vrteli kačkete na glavi. Utom banu Dragan san, na kršu od bicikla, bos, u atletskoj majici. I onda im na savršenom japanskom opiše pravac, sedne na bicikl i odjezdi. Svi iz dva auta izlete, pitaju prisutne ko je ovaj čovek, ali iako svi znaju Dragana, ne znaju engleski, a kamoli japanski. Posle mi je Dragan objašnjavao: „Neka misle da svaki seljak u Srbiji zna japanski.“ Taj naš Japanac me je vodao po Tokiju kao mečku, pokazujući mi prestonicu To-kjo, isti osnov kao stara prestonica Kjoto, Kjo-to, samo obrnuto. Taj doktor za japanski dobio je i japansku nagradu za prevodilaštvo, ali, u to vreme, niko da ga angažuje kao novinara ili diplomatu. Bio je ronin, samuraj bez gospodara. A bio je samuraj i po. I sada, iako penzioner, novinarski je i literarni ronin. Japan je druga ekonomska sila na svetu. U to „moje vreme“ od oko sedamsto industrijskih robota, koliko ih je ukupno bilo na kugli zemaljskoj, oko četiristo ih je bilo u Japanu. O automobilskoj industriji da i ne govorim. Čak i jedan ja, ubogi satiričar, vozim macudu, što vam je mazda. Prvi po onome, drugi po ovome, treći po svemu… a naročito po tome što se svi, pre svega, osećaju kao Japanci. I svi su za cara i otadžbinu, još od njihovog Majskog prevrata ili Osme sednice, kada su razni šoguni ili povili glave, ili ih izgubili. Patriotizam je na najvećoj visini, kao onaj u Izraelu. Nisu hteli da popuste Amerima, sve dok ovi nisu izvukli onu Enolu gej, pa tras na Hirošimu i Nagasaki. Tek onda je došlo do njihovog Kumanovskog sporazuma. Ali borbeni duh ih nije ostavio. Najpopularniji ljudi Japana, osim carske porodice, jesu kraljevi sumo rvanja. Ceo Japan živi za šest grend slem turnira u ovom sportu. Treniraju i aikido i druge borilačke veštine, pa sve mislim da će, jednog dana, ponovo krenuti na Perl Harbor. Zasad su jedini nosioci ordena atomske bombe u svetu, baš kao i mi osiromašenog uranijuma u Evropi. Možda je to simbolično i tajna njihovog uspeha, a našeg kraha. Oni su dobili obogaćenu atomsku bombu, a mi osiromašeni uranijum. Donatori sad merkaju Iran i Rusiju. Valjda će nas i Japance ostaviti na miru. Kad sam uzleteo sa aerodroma Narita, ostavio sam pod sobom jedan mravinjak, bolje reći pčelinjak, u kojem se tačno zna ko šta radi. A radi se, bogami, muški. Samo zuji.