#name = ognjen
#domen = muzika
#url = https://balkanrock.com/reportaze/duran-duran-u-milanu-divlji-momci-jos-uvek-na-tronu/
#text = Junsko sunce još uvek nije zašlo kada se, na hipodromu San Siro u okviru specifičnog festivala I Days, na bini konačno pojavio najveći britanski pop bend osamdesetih, iako je publika u trenutku bila transportovana u veoma zavodljivu noć. Nakon kraćeg seta lokalnih Le Votives, benda koji se istakao u italijanskom X Factoru, a koji zapravo zvuči kako brojni wannabe The Strokes veruju da zvuče, gotovo krcat hipodrom sa ogromnim neizdržom čekao je birmingemske heroje popa da istupe na binu. Ruku na srce, onladinci iz Le Votivesa su svoj deo programa isprangijali kao da su zvezde večeri te je publika uživala i u nešto drčnijem indie rocku. Krajnje simpatičan miks mladalačkog bunta, energije Placeboa i odsečnosti The Strokesa čine Le Votives daleko zanimljivijim od, na primer, sunarodnika iz Måneskin.
No, kada su uz zvuke “Velvet Newtona” sa razglasa i nepopravljivo štrebersku SF animaciju na ekranu na binu izašli Simon i ekipa, oduševljenje je gromoglasno odjekivalo čak i tokom uvodnih taktova “Night Boata” sa poslednjeg albuma. Pesma je zapravo build up koji odlično služi kao dodatno dizanje tenzije pred prvi veliki udar na koncertu. “The Wild Boys” na publiku sleće kao pneumatski čekić. Ne samo da je bend podigao nivo energije do neslućenih visina, već je Le Bonov vokal bio neverovatan. Ta dva aspekta su do kraja večeri bila u konstantnom nadmetanju, a niko ne može da potvrdi da li je Simon bolje pevao ili su Rhodes, Taylori i Dom bolje svirali. Uz sada već standardne namerne cringe forice koje Le Bon ispaljuje ka publici između pesama, “Hungry Like the Wolf” i “A View to a Kill” čine da svi pedesetogodišnjaci u publici rizikuju ortopedsku intervenciju, a Duranovci nekom magijom ispevaju da zvuče življe i mlađe nego osamdeset i neke. Neverovatno je to da, iako je tek preboleo prehladu, Le Bon zvuči kao na studijskim izdanjima, iako to godinama nije bio slučaj. Svaki visoki, dugački i naporni ton bio je ispoštovan više nego što bilo ko može da traži od čoveka u srednjim šezdesetim.