#name = marija
#domen = muzika
#url = https://balkanrock.com/autorski-clanci/recenzije/luka-smiljanic-in-balance-2025/
#text = Virtuozni gitarista iz Šapca, Luka Smiljanić, objavio je svoj prvi samostalni instrumentalni album pod nazivom “In Balance”. Ovim izdanjem Luka se autentično predstavlja kao gitarista i kompozitor na progressive metal sceni, stvarajući konceptualni album koji istražuje kontraste između svetlosti i tame – i u muzici i u emocijama. Objavljivajući ovaj prvijenac, Luka objedinjuje dugogodišnje iskustvo, te ga prikazuje kroz ovaj uradak.
Za početak, treba ga izuzetno cijeniti kao samu pojavu na našim prostorima, s obzirom da se na instrumentalne albume rijetko neko odlučuje, te ih kao takvih nema u izobilju. Ako čitate ovaj tekst vjerovatno ste upoznati sa jasnom podjelom albuma na tamnu i svjetlu stranu koja vodi do lakšeg razumijevanja cjeline. Prva pjesma na albumu, “Influx of Dark”, vodi nas svojom zavodnom mističnošću do “Traumatic Noise”, koja je sve, samo ne mistična. Jaki riffovi i solo dionica koja sredinom pjesme izlazi iz dubina i vraća umjetno disanje pjesmi zaista donosi balans kakav joj je potreban. Sa pjesmom “Stygian Veil” završava se prvi mikrosektor albuma nakon koje slijedi lagana balada “Pressure” koja konceptualno može ličiti na Metallicain “Fade to Black” – akustična gitara na početku koju polako preuzima distorzija električne gitare, popraćene bubnjevima. “False World” predstavlja završnu riječ tamne strane albuma u kojoj je pokazana sva njegova žestina.
Albumom plove melodije koje podsjećaju na gitarističke velikane koji su očito bili heroji autora albuma. Arpeggija, duga vibrata, barokne melodije pune motorike – sve ovo na albumu zatvara jedan živi svijet za sebe. Česta igranja sa stereo zvukom su možda urađeni preagresivno na nekim mjestima, ali u cjelini odličan način da se u pjesmu unese još nešto što na prvu sigurno ne očekujete da će se desiti. Sve pjesme napisao je i snimio Luka Smiljanić, dok je miks urađen u MincStudiju u Novom Sadu, u saradnji sa producentom Dimitrijem Mladenovićem.
“Influx of Light” je identična pjesma onoj koja nas je uvela u album. Jedina razlika je akustična gitara na kojoj je odsvirana cijela pjesma, to jest, intro u svjetlu stranu albuma. “Eudamonia”, pjesma koja vodi slušaoca dalje, sigurno je i naslovna numera albuma. U “Eudamoniji” sve je odmjereno milimetarski precizno. Pozadina po kojoj igra melodijski dio pjesme i gitara koja pokazuje zašto je ovo “svjetlija strana”, puna emocije i žara.
Prva pjesma koja je muzikom i dušom u svjetloj strani albuma je “Pierce the Darkness”. Neke od najmelodičnijih solo dionica na albumu mogu se naći upravo u njoj. Odlično korištenje vibrata doprinosi, u metal smislu, romantični ugođaj. Posljednja pjesma u kojoj se osjeća žar, “Cascade Flow”, nagoviješta i kraj albuma. Pjesme “Ludic View I – Unveil” i “Lucid View II – Purify”, kojima se završava album, potpuna su suprotnost svemu prije. Akustična gitara, mekani zvuk, koji lagano kao da gasi svjetlo koje je vodilo slušaoca kroz album.
S obzirom na stanje metal scene, koja kao da se zadnjih godina vraća na svoje mjesto, ovo bi mogao biti jedan od albuma koji mogu da ohrabre one koji žele nešto slično da urade. I za sam kraj, kad se bude diskutovalo ko je najbolji gitarista, Yngwie, Steve Vai, Satriani, upravo ste dobili novog u toj debati, Luku Smiljanića.