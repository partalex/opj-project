#name = milena
#domen = novinski
#url = https://www.politika.rs/scc/clanak/699897/adeko-obelezio-20-godina-uspesnog-poslovanja-u-srbiji-video
#text = Najveća svetska agencija za zapošljavanje Adeko (Adecco), kao deo globalne Adeko Grupe, ove godine proslavlja dve decenije poslovanja na teritoriji Srbije tokom kojih je zaposlila i pomogla u odabiru desetina hiljada kandidata koji su karijeru uspešno razvijali u kompanijama koje su odabrale Adeko kao pouzdanog partnera za poslovne odnose s ljudima (HR partnera).

Kako je rečeno na proslavi upriličenoj povodom 20 godina uspešnog poslovanja Adeko Srbija, od osnivanja 2005. pa do danas, kompanija je izrasla u vodećeg pružaoca HR usluga i predstavlja sinonim za ekspertizu u oblastima zapošljavanja i konsaltinga.

Istaknuto je i da je tokom 20 godina rada Adeko u Srbiji kroz saradnju sa državnim institucijama učestvovao u osnaživanju srpske privrede aktivnim učešćem u privlačenju stranih investicija koje su imale značajan doprinos u razvoju srpske ekonomije u prethodne dve decenije, a razvijao je i usluge obračuna zarada i HR outsourcing-a i tako pružio podršku kompanijama u Srbiji, omogućivši im da da optimizuju administraciju, smanje troškove i usmere svoje resurse u pravcu strateškog razvoja.

Pokrenuo je programe međunarodne mobilnosti, pomažući kandidatima iz Srbije da pronađu adekvatne prilike u inostranstvu, a istovremeno pomaže i internacionalnim ekspertima u procesu zapošljavanja za najbolje kompanije u Srbiji.

Viši potpredsednik Adeka i rukovodilac za EEMEA region Majank Patel (SVP Adecco & Head of EEMEA Question) na pitanje Tanjuga kako vidi razvoj uloge Srbije u okviru šire strategije Adeko grupe u narednoj deceniji, kazao je da je ponosan na ono što je tim u Srbiji do sada postigao naglašavajući da je Srbija postala jedno od najagilnijih i najzanimljivijih tržišta u regionu.

„Ono što se ističe je sposobnost prilagođavanja brzim promenama na tržištu pružanjem tradicionalnih i novih usluga, kao i podržavanjem lokalnih i međunarodnih klijenata kroz izgradnju jakih partnerstava. Gledajući unapred, vidim da će Srbija igrati još veću ulogu u oblikovanju načina na koji pružamo HR usluge širom Istočne Evrope i Bliskog istoka. Ovde ima mnogo talenata i želimo da nastavimo da ulažemo u taj potencijal”, rekao je on.

Glavni finansijski direktor Adeko Srbija Filip Milisavljević (Chief Financial Officer Adecco Serbia) rekao je da gledano unazad Adeko Srbija može biti ponosna na činjenicu da je pomogla hiljadama ljudi da pronađu posao, a kompanijama da rastu uz njihovu podršku.

„Naš doprinos nije samo u brojkama, već u tome što smo gradili poverenje i stabilnost. Investirali smo u ljude, u tehnologiju, kao i u znanje i to se vidi. Posebno bih izdvojio naš doprinos u praćenju direktnih stranih investicija kroz koje smo učestvovali u odabiru najboljeg kadra za kompanije koje su definitivno poboljšale poslovnu klimu i doprinele ekonomskom razvoju Sribije”, rekao je on Tanjugu.

Menadžer prodaje Adeko Srbija Ivan Vučićević (Sales Manager Adecco Serbia), objašnjavajući kako se menja potražnja za HR uslugama u Srbiji, posebno u kontekstu saradnje sa tehnološkim kompanijama rekao je da se tržište menja iz dana u dan i da tehnološke kompanije traže brza, fleksibilna rešenja ne samo da popune pozicije, već da grade timove koji mogu da rastu i razvijaju se.

„Mi sve češće radimo na projektima koji uključuju IT, inženjering, logistiku i tu vidimo ogroman potencijal. Naš zadatak je da budemo partner, a ne samo dobavljač, da razumemo potrebe klijenata i ponudimo im rešenja koja prave razliku. I to je ono što nas motiviše”, rekao je Vučićević.

On je naglasio da je Srbija definitivno mesto gde biznis Adeka može drastično da poraste u narednom periodu, dodajućin da veruje da će Adeko biti itekako važan igrač u kreiranju što bolje poslovne situacije u Srbiji u narednih pet do 10 godina. 

„Proteklih pet godina potražnja za uslugama je porasla, ali na način da smo sve više okrenuti tehnološkim kompanijama. Odlična stvar za nas jeste da smo na vreme prepoznali potencijal našeg tržišta i da smo sa tradicionalne saradnje sa proizvodnim kompanijama okrenuli pružanju inovativnih usluga kako stranim, tako i domaćim kompanijama.Tim putem definitivno želimo da nastavimo, ali ni u jednom trenutku se nećemo odreći naših tradicionalnih usluga”, rekao je Vučićević.

Menadžer operacija Adeko Srbija Nataša Tadić (Operations Manager Adecco Serbia) kazala je da kada je reč o operativnim izazovima i uspešnim praksama koje su obeležile rad Adeka u Srbiji, da je u operacijama uvek izazov da sve funkcioniše besprekorno, odnosno da su procesi efikasni, da su klijenti zadovoljni, i da tim ima podršku.

„U obračunu zarada, na primer, svaka greška se odmah vidi, zato smo mnogo ulagali u automatizaciju i obuku ljudi. Danas imamo tim koji može da odgovori i na najkompleksnije zahteve. Ono na šta sam posebno ponosna jeste što smo uspeli da izgradimo sistem koji je pouzdan, ali i dovoljno fleksibilan da se prilagodi svakom klijentu”, rekla je ona za Tanjug.

Direktorka ljudskih resursa za MEA Turska, Slovenija, Srbija, Crna Gora Nataša Živanović (Head of HR MEA, Turkey, Slovenia, Serbia, Montenegro) odgovarajući na pitanje Tanjuga koje HR prakse i inovacije su najviše doprinele razvoju tržišta rada u Srbiji i kako planiraju da dalje razvijaju HR Outsourcing i međunarodnu mobilnost kazala da je najveći pomak napravljen kada je se počelo da se gleda na usluge Adeka kao strateške, a ne samo kao na usluge regrutaciju, agencijsko zapošljavanje i kadrovsku administraciju.

„Uveli smo digitalne alate, razvili fleksibilne modele saradnje, a dodatno pomogli kompanijama da se prilagode novim generacijama zaposlenih. HR outsourcing je postao rešenje za mnoge firme koje žele da se fokusiraju na svoj core biznis. A međunarodna mobilnost to je priča o ljudima koji su zahvaljujući nama dobili priliku da rade u inostranstvu, ili su iz sveta došli da grade karijeru u Srbiji. I to je ono što me najviše raduje”, kazala je ona.

 
U godini jubileja u Adeku ističu da oni u Srbiji prate makro ekonomske trendove i sve više se okreće saradnji sa tehnološkim kompanijama, kako domaćim, tako i inostranim, gde kroz pružanje usluga stvara prostor za kreiranje što perspektivnijih radnih mesta i tržišta rada.

Naglašavaju i da paralelno sa tim, Adeko nastavlja sa širenjem tradicionalnog portfolija usluga, odnosno usluga zapošljavanja, regrutacije i selekcije, kao i obračuna zarada.