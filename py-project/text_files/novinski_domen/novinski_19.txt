#name = ognjen
#domen = novinski
#url = https://nova.rs/vesti/svet/tramp-dao-zeleno-svetlo-ukrajini-udarite-duboko-u-rusiju/
#text = Kit Kelog, specijalni izaslanik američkog predsednika Donalda Trampa za Ukrajinu, potvrdio je da je Tramp dao odobrenje Kijevu za izvođenje dalekometnih udara na teritoriju Rusije. Kelog je to izjavio u razgovoru za Foks Njuz.
Na direktno pitanje znači li Trampov stav da Ukrajina može izvoditi dalekometne udare na Rusiju, Kelog je odgovorio potvrdno. „Mislim da, čitajući šta je on rekao, i čitajući šta su rekli potpredsednik Džej Di Vens kao i sekretar Marko Rubio, odgovor je da. Iskoristite sposobnost za duboke udare“, poručio je.
Kelog je takođe naglasio kako „ne postoje takve stvari kao što su utočišta“.
Problem s Pentagonom i zahtev za raketama
Međutim, na pitanje imaju li ukrajinske snage dopuštenje za korišćenje oružja koje su isporučile SAD na ovaj način, Kelog je priznao da je situacija „mešovita“.
„Ponekad dobiju deo ovlašćenja, ponekad ne. Mislim da bi svi trebalo da slede predsednikova uputstva. On je vrhovni komandant prema Ustavu i svi ga moraju slušati. Ako predsednik ide levo, idete levo. Ako kaže idite desno, idete desno“, izjavio je Kelog, ističući da Pentagon ponekad ne sprovodi predsednikove odluke.
Izaslanik je otkrio i da je ukrajinski predsednik Volodimir Zelenski tokom sastanka s Trampom zatražio rakete Tomahok, čiji je domet do 2.500 kilometara. Prema Kelogovim rečima, odluka o tom zahtevu još uvek nije doneta.