#name = marija
#domen = novinski
#url = https://n1info.rs/svet/lokalne-italijanske-vlasti-sprecile-tranzit-oruzja-namenjenog-izraelu/
#text = Lokalne vlasti italijanskog grada Ravene i regiona Emilija-Romanja usprotivile su se prevozu eksploziva namenjenog Izraelu i sprečile da on bude utovaren u brod u luci u tom gradu, prenose italijanski mediji.
Dva kontejnera sa eksplozivom, koja su stigla u Italiju preko Austrije, trebalo je da budu utovarena na brod u Raveni i isporuče svoj tovar u izraelskoj luci Haifi, prenosi Il Fato kvotidijano.
Lučki radnici su, međutim, organizovali proteste kada su to saznali, a priključili su im se gradonačelnik Ravene Alesandro Baratoni i predsednik regiona Emilija-Romanja, Mikele De Paskale.
Zvaničnici su uputili pismo rukovodstvu kompanije Sapir koja je operator lučkog terminal u Raveni, zatraživši da se spreči tranzit oružja i municije, češke i mađarske proizvodnje, namenjene Izraelu.
Punu podršku lokalnim zvaničnicima uputila je Demokratska partija, koja je istakla da već duže vreme zahteva uvođenje totalnog embargo na oružje za i iz Izraela.
Senator pokreta Pet zvezda, Marko Kroati, takođe je osudio tranzit i izvoz oružja namenjenog izraelskoj vojsci, kritikujući zbog toga šefa italijanske diplomatije Antonija Tajanija, preneo je italijanski list.
