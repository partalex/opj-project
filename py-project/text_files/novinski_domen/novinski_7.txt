#name = marija
#domen = novinski
#url = https://n1info.rs/svet/narukvica-faraona-ukradena-iz-muzeja-i-istopljena-u-zlato/
#text = Zlatna narukvica stara 3.000 godina, koja je ranije ovog meseca nestala iz egipatskog muzeja, ukradena je i istopljena, saopštilo je Ministarstvo unutrašnjih poslova Egipta.
Narukvica, ukrašena perlama od lapis lazulija, pripadala je kralju Amenemopu iz Trećeg prelaznog perioda oko 1.000. godine pre nove ere, preneo je Rojters.
Komad je nestao 9. septembra iz sefa u laboratoriji, posle čega su egipatske vlasti pokrenule potragu i pojačale kontrole na aerodromima, lukama i granicama zbog straha od šverca.
Istraga je dovela do specijaliste za restauraciju muzeja koji je artefakt ukrao i prodao trgovcu srebrom. Trgovac ga je predao vlasniku radionice u istorijskom delu Kaira, koji je narukvicu prodao topionici zlata, gde je metal pomešan s drugim predmetima.
Resorno ministarstvo je navelo da su osumnjičeni uhapšeni i da je zaplenjen prihod od prodaje u vrednosti oko 4.000 dolara.
Incident se dogodio nekoliko nedelja pre planiranog novembarskog otvaranja Velikog egipatskog muzeja u blizini piramida u Gizi, ključnog projekta za promociju drevnog nasleđa i privlačenje stranih turista, preneo je Rojters.