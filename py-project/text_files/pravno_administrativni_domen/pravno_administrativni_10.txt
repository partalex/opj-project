#name = ognjen
#domen = pravno_administrativni
#url = https://www.vrh.sud.rs/sr-lat/rev-15722025-31912514
#text = Vrhovni sud, u veću sastavljenom od sudija: dr Ilije Zinodovića, predsednika veća, Dobrile Strajina, Dragane Mirosvljević, Nadežde Vidić i Ivane Rađenović, članova veća, u parnici tužilje-protivtužene AA iz ..., čiji je punomoćnik advokat Ismet Hadžić iz ..., protiv tuženog-protivtužioca BB iz ... i VV iz ..., čiji je zajednički punomoćnik advokat Ermedin Ćućević iz ..., po protivtužbi tuženog- protivtužioca BB iz ..., protiv tužene-protivtužljene AA iz ..., po tužbi tužioca GG protiv tužilje-protivtužene AA i po tužbi tužioca GG iz ..., čiji je punomoćnik advokat Ermedin Ćućević iz ..., protiv tužilje-protivtužene AA, radi iseljenja i predaje stvari i utvrđenja prava svojine, odlučujući o reviziji tuženog protivtužioca BB, tužene VV i tužioca GG izjavljene protiv presude Apelacionog suda u Kragujevcu Gž 1639/24 od 12.08.2024. godine u sednici održanoj 20.08.2025. godine doneo je
R E Š E NJ E
NE DOZVOLJAVA SE odlučivanje o posebnoj reviziji tuženog- protivtužioca BB, tužene VV i tužioca GG, izjavljenoj protiv presude Apelacionog suda u Kragujevcu Gž 1639/24 od 12.08.2024. godine.
ODBACUJE SE kao nedozvoljena revizija tuženog-protivtužioca BB, tužene VV i tužioca GG, izjavljena protiv presude Apelacionog suda u Kragujevcu Gž 1639/24 od 12.08.2024. godine.
O b r a z l o ž e nj e
Presudom Osnovnog suda u Sjenici P 344/22 od 11.10.2023. godine, stavom prvim izreke usvojen je tužbeni zahtev tužilje-protivtužene AA prema tužiocu- protivtuženom BB i tuženoj VV i obavezani su tuženi-protivtužilac BB i tužena VV da se isele iz porodične kuće u ... opisane u ovom stavu izreke, isprazne i predaju ključeve od kuće. Stavom drugim izreke odbijen je kao neosnovan protivtužbeni zahtev tuženog- protivtužioca BB i tužbeni zahtev tužioca GG prema tuženoj- protivtužilji AA da se utvrdi da su tuženi-protivtužilac BB i tužilac GG vlasnici na porodičnom stambenom objektu br. ... na kp. ... KO ... na zemljištu pod zgradom i objektom, kao i zemljištem uz zgradu u površini navedenoj u izreci, kao i vikendici koja se nalazi na kp. ... KO ... na osnovu kupoprodaje. Stavom trećim izreke obavezani su tužilac protivtuženi BB, VV i GG da tužilji protivtuženoj AA na ime troškova postupka isplate iznos od 275.150,00 dinara.
Presudom Apelacionog suda u Kragujevcu Gž 1639/24 od 12.08.2024. godine, odbijena je kao neosnovana žalba tuženog-protivtužioca BB, tužene VV i tužioca GG i potvrđena prvostepena presuda.
Protiv navedene pravnosnažne presude donete u drugom stepenu tuženi- protivtužilac BB, tužena VV i tužilac GG blagovremeno su izjavili reviziju zbog pogrešne primene materijalnog prava, pozivajući se na odredbu člana 404. ZPP.
Odredbom člana 404. stav 1. ZPP („ Službeni glasnik RS“, br. 72/11...10/23 – drugi zakon), u vezi člana 92. Zakona o uređenju sudova („ Službeni glasnik RS“, br. 10/23) propisano je da se posebna revizija može izjaviti zbog pogrešne primene materijalnog prava i protiv drugostepene presude koja se ne bi mogla pobijati revizijom ako je po oceni Vrhovnog suda potrebno razmotriti pravna pitanja od opšteg interesa ili u interesu ravnopravnosti građana, radi ujednačavanja sudske prakse, kao i ako je potrebno novo tumačenje prava. Prema stavu 2. istog člana, ispunjenost uslova za izuzetnu dozvoljenost revizije Vrhovni sud ceni u veću od pet sudija.
Pobijanom presudom pravnosnažno je odlučeno o tužbenim zahtevima za iseljenje, predaju stvari i utvrđenje. O ovim pravima stranaka, sudovi su odlučili uz primenu odgovarajućeg materijalnog prava na konkretno utvrđeno činjenično stanje, zbog čega ne postoji potreba za razmatranjem pravnih pitanja od opšteg interesa ili u interesu ravnopravnosti građana, kao ni potreba ujednačavanja sudske prakse ili novog tumačenja prava. Revidenti nisu uz reviziju priložili drugačije odluke sudova koje bi bile predmet ocene ispunjenosti uslova za odlučivanje o posebnoj reviziji.
Shodno iznetom, Vrhovni sud nalazi da u konkretnom slučaju nisu ispunjeni uslovi za odlučivanje o reviziji kao izuzetno dozvoljenoj, primenom člana 404. stav 1. ZPP, zbog čega je i odlučeno kao u stavu prvom izreke.
Ispitujući dozvoljenost revizije u smislu člana 410. stav 2. tačka 5. ZPP, Vrhovni sud je utvrdio da revizija nije dozvoljena.
Odredbom člana 403. stav 3. ZPP propisano je da revizija nije dozvoljena u imovinskopravnim sporovima, ako vrednost predmeta spora pobijanog dela ne prelazi dinarsku protivvrednost 40.000 evra po srednjem kursu NBS na dan podnošenja tužbe.
Tužba u ovoj parnici podneta je 21.06.2022. godine, a vrednost predmeta spora po tužbi iznosi 100.000,00 dinara, a po protivtužbi 15.000 evra u dinarskoj protivvrednosti, te vrednost predmeta spora ni po tužbi ni po protivtužbi ne prelazi revizijski cenzus.
Na osnovu člana 413. u vezi člana 410. stav 2. tačka 5. ZPP, Vrhovni sud je odlučio kao u stavu drugom izreke.