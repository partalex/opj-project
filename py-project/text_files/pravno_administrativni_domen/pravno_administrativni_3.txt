#name = marija
#domen = pravno_administrativni
#url = https://www.vrh.sud.rs/sr-lat/rev-31232025-31912613
#text = Vrhovni sud, u veću sastavljenom od sudija: Mirjane Andrijašević, predsednika veća, Ivane Rađenović i Vladislave Milićević, članova veća, u parnici tužioca Direkcije za građevinsko zemljište i izgradnju Beograda, sa sedištem u Beogradu, protiv tuženih Gradske opštine Zvezdara, koju zastupa Gradsko pravobranilaštvo, Odeljenje za gradske opštine Vračar, Zvezdara, Palilula, Savski venac i Stari grad, AA iz ..., čiji je punomoćnik Elvira Baltić-Tasić, advokat iz ..., BB iz ..., čiji je punomoćnik Vladimir Marinkov, advokat iz ... i VV iz ..., radi sticanja bez osnova, odlučujući o revizijama tuženih Gradske opštine Zvezdara i BB izjavljenim protiv presude Apelacionog suda u Beogradu Gž 3922/22 od 13.10.2022. godine, u sednici održanoj 16.07.2025. godine, doneo je
R E Š E NJ E
ODBACUJU SE kao nedozvoljene revizije tuženih Gradske opštine Zvezdara i BB izjavljenim protiv presude Apelacionog suda u Beogradu Gž 3922/22 od 13.10.2022. godine.
O b r a z l o ž e nj e
Presudom Prvog osnovnog suda u Beogradu P 26646/2012 od 04.04.2021. godine, koja je ispravljena rešenjem P 26646/2012 od 01.12.2021. godine, stavom prvim izreke, utvrđeno je da je tužba tužioca povučena u odnosu na tuženog VV iz ... . Stavom drugim izreke, usvojen je tužbeni zahtev tužioca i tuženi su obavezani da mu na ime stečenog bez osnova isplate i to: tužena Gradska opština Zvezdara iznos od 2.251.887,48 dinara, a tuženi AA i BB iznos od po 3.730.897,72 dinara, sve sa zakonskom zateznom kamatom od 14.07.2017. godine. Stavom trećim izreke, tuženi su obavezani da tužiocu naknade troškove parničnog postupka od 197.428,00 dinara.
Presudom Apelacionog suda u Beogradu Gž 3922/22 od 13.10.2022. godine, stavom prvim izreke, odbijene su žalbe tuženih Gradske opštine Zvezdara i BB i potvrđena je presuda Prvog osnovnog suda u Beogradu P 26646/2012 od 04.04.2021. godine, ispravljena rešenjem P 26646/2012 od 01.12.2021. godine, u stavovima drugom i trećem izreke. Stavom drugim izreke, odbijen je zahtev tužene Gradske opštine Zvezdara za naknadu troškova drugostepenog postupka.
Protiv pravnosnažne presude donete u drugom stepenu, tuženi Gradska opština Zvezdara i BB su blagovremeno izjavili reviziju zbog bitne povrede odredaba parničnog postupka i pogrešne primene materijalnog prava u smislu odredbe člana 403. stav 3. ZPP.
Ispitujući dozvoljenost revizije u smislu člana 410. stav 2. tačka 5. u vezi člana 403. stav 3. Zakona o parničnom postupku - ZPP („Službeni glasnik RS“, br. 72/11... 18/20 i 10/23 - drugi zakon), Vrhovni sud je našao da revizija nije dozvoljena.
Odredbom člana 403. stav 3. ZPP propisano je da revizija nije dozvoljena u imovinskopravim sporovima ako vrednost predmeta spora pobijenog dela ne prelazi dinarsku protivvrednost od 40.000 evra po srednjem kursu Narodne banke Srbije na dan podnošenja tužbe.
Tužba radi sticanja bez osnova podneta je 24.12.2012. godine, a podneskom od 11.12.2017. godine tužba je preinačena povećanjem zahteva. Vrednost pobijanog dela pravnosnažne presude ceni se u odnosu na svakog tuženog pojedinačno. S obzirom da oni nisu jedinstveni i nužni suparničari, u smislu člana 210. ZPP, pobijana vrednost spora po reviziji u odnosu na tuženu Gradsku opštinu Zvezdara je 2.251.887,48 dinara, a u odnosu na tužene AA i BB je po 3.730.897,72 dinara. Ovi pojedinačni iznosi, prema srednjem kursu NBS na dan preinačenja tužbe (119,6237 dinara za 1 evro), predstavljaju dinarsku protiv-vrednost ispod 40.000 evra.
Imajući u vidu da se u konkretnom slučaju radi o imovinsko-pravnom sporu, koji se odnosi na novčano potraživanje, u kome pobijana vrednost predmeta spora ne prelazi dinarsku protivvrednost 40.000 evra na dan preinačenja tužbe, to je Vrhovni sud, primenom člana 403. stav 3. ZPP, našao da revizija tuženog nije dozvoljena.
Na osnovu člana 413. ZPP, Vrhovni sud je odlučio kao u izreci.
Predsednik veća-sudija
Mirjana Andrijašević,s.r.
Za tačnost otpravka
Zamenik upravitelja pisarnice
Milanka Ranković