#name = milena
#domen = pravno_administrativni
#url = https://www.vrh.sud.rs/sr-lat/kd-2592025-24111
#text = Vrhovni sud, u veću sastavljenom od sudija: Svetlane Tomić Jokić, predsednika veća, Bojane Paunović i Dijane Janković, članova veća, sa savetnikom Irinom Ristić, kao zapisničarem, u krivičnom predmetu okrivljenog AA, zbog produženog krivičnog dela obljuba zloupotrebom položaja iz člana 181. stav 2. u vezi člana 61. Krivičnog zakonika i dr, odlučujući o predlogu okrivljenog AA od 13.07.2025. godine za prenošenje mesne nadležnosti, u sednici veća održanoj dana 06.08.2025. godine, doneo je
R E Š E NJ E
ODBACUJE SE kao nedozvoljen predlog okrivljenog AA od 13.07.2025. godine za prenošenje mesne nadležnosti sa Višeg suda u Beogradu, u predmetu K 295/25.
O b r a z l o ž e nj e
Javni tužilac Višeg javnog tužilaštva u Beogradu podneo je Višem sudu u Beogradu optužnicu KTO br. 233/25 od 20.06.2025. godine, protiv okrivljenog AA, zbog produženog krivičnog dela obljuba zloupotrebom položaja iz člana 181. stav 2. u vezi člana 61. Krivičnog zakonika i dr.
Okrivljeni AA je dana 13.07.2025. godine podneo ovom sudu podnesak naslovljen kao „zahtev za izuzeće kompletnog Višeg suda u Beogradu i zahtev za nenadležnost Višeg suda u Beogradu“, iz čije sadržine proizlazi da okrivljeni predlaže prenošenje mesne nadležnosti sa Višeg suda u Beogradu u predmetu K 295/25 na Viši sud u Smederevu ili „bilo koji drugi Viši sud u Srbiji“.
Vrhovni sud je razmotrio spise predmeta, pa je našao da je predlog okrivljenog AA nedozvoljen.
Odredbom člana 33. ZKP, propisano je, između ostalog, da predlog za prenošenje mesne nadležnosti može podneti sudija za prethodni postupak, sudija pojedinac ili predsednik veća.
Imajući u vidu da je, u konkretnom slučaju, predlog za prenošenje mesne nadležnosti podneo okrivljeni AA, na šta, u smislu citirane zakonske odredbe nije ovlašćen, Vrhovni sud je predlog okrivljenog za prenošenje mesne nadležnosti ocenio nedozvoljenim.
Iz iznetih razloga, na osnovu člana 33. ZKP, Vrhovni sud je odlučio kao u izreci ovog rešenja.