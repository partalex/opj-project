#name = milena
#domen = tviter
#url = https://x.com/PrincFilip1/status/1956709575257719135
#text = Danas se navršava 104 godine od upokojenja mog čukundede, kralja Petra I Karađorđevića, vladara koga je narod prozvao Oslobodilac i koga istorija pamti kao simbol slobode, demokratije i državnog dostojanstva.

Kralj Petar I nije bio samo vladar, već i duboki vernik u ideale slobode i ljudskog dostojanstva. Još pre dolaska na presto, preveo je delo Džona Stjuarta Mila O slobodi, želeći da duh građanskih prava i demokratije postane trajno nasleđe srpskog društva. Tokom njegove vladavine, Srbija je živela pod Ustavom iz 1903. godine, tada najdemokratskijim u regionu. Taj ustav je garantovao slobodu govora, okupljanja i udruživanja, široku slobodu štampe bez cenzure i odgovornost vlade pred Narodnom skupštinom. U to vreme, Srbija je bila prepoznata kao zemlja slobodnih novina i razvijenog parlamentarizma, a kralj Petar je dosledno poštovao svoju ulogu ustavnog monarha, dajući narodu pravo da bude nosilac državnog života.

Danas, dok se građani okupljaju na protestima već devet meseci širom Srbije, nasleđe kralja Petra se otkriva kao živo i prisutno. On je verovao da narod ima pravo da podigne svoj glas, da traži istinu i odgovornost i da se bori za pravednije društvo. Sa tugom posmatramo mučne i brutalne scene nasilja nad mladima, onima koji su najdragoceniji deo našeg društva i njegova budućnost.

Sećanje na kralja Petra I Karađorđevića ne sme ostati samo na njegovom sarkofagu u Oplencu. Njegov život i delo treba da budu opomena i nadahnuće, da nema veće svetinje od života i dostojanstva čoveka i da sloboda nije privilegija, već temelj svake pravedne države.

Naša je dužnost da ostanemo verni toj tradiciji slobode, demokratije i odgovornosti. To je zavet prošlosti, ali i putokaz budućnosti Srbije. Taj zavet sledio je i moj otac Prestolonaslednik Aleksandar u čije sam ime danas položio venac na grob našeg pretka, taj zavet osećam i kao svoju ličnu obavezu.