#name = milena
#domen = tviter
#url = https://x.com/BorisTadic58/status/1959683922968596691
#text = U emisiji na N1 u Hrvatskoj za nacionalizam me je optužio Picula - čovek koji je obeležio “Oluju”, u kojoj su ljudi prognani i ubijeni, objavljivanjem slike sa puškomitraljezom. I to bi bilo samo komično, da on i dalje ne obavlja funkciju koju obavlja. Ovako je i tragično. Ne samo za našu zemlju i region, već i za EU. 

U istom gostovanju, samouvereno i samodopaljivo je baljezgao i neke bestijalne laži o vezi mog oca i memoranduma SANU. Izmudrovao je i kako sam ja, kao nacionalista, otvorio i vrata i prozore Vučiću, ponavljajući tu izlizanu laž i stereotip" belih listića" - propagandu koja je ključno uticala na Vučićev dolazak na vlast i održavala ga na vlasti. Tragično je da EU predstavlja čovek koji ne samo da pokazuje elementarno neznanje, nego i spremnost da u javni prostor iznosi laži i otrcanu propagandu. 

Dakle, nakon što nam je puškomitraljezom pokazao vrednosti iza kojih stoji, sada je pokazao da su među tim vrednostima i laži i lupetanja. Ukoliko je u pitanju samo neznanje, trebalo bi neko da ga obavesti o ulozi tih belolistićkih gluposti, koje iznosi, u ustoličenju Vučića. Bio bi red makar to da zna, pre nego što se sledeći put predstavi kao kritičar režima u Srbiji i poznavalac ove zemlje. 

Samo zabrinjavajuće ograničen i veoma zlonameran čovek može mahati puškomitraljezom i slaviti dan kada su Srbi ubijani i prognani sa svog praga, a poseban je problem ako je taj čovek pritom izvestilac EU za Srbiju. 
Biće zanimljivo videti kako će i da li EU reagovati na Piculine nastupe ili će se nastaviti ovaj trend “piculizacije” politike EU na Zapadnom Balkanu. 

Takođe, biće zanimljivo videti i na koji način će na ovakve optužbe za nacionalizam reagovati hrvatska javnost u kontekstu činjenice da sam inicirao proces regionalnog pomirenja i uspešno ga sprovodio zajedno i sa zvaničnicima Hrvatske. To je važno jer Picula svojom izjavom ne pokušava da oblati samo mene, već i sve što smo zajedno teškim naporima postigli u tom vremenu. A to svakako nije bilo otvaranje vrata Vučiću, već upravo suprotno - izgradnja dobrih odnosa iz temelja nakon Vučićevih devedesetih. 

Ako u ovom vremenu ne budemo reagovali na falsifikovanje prošlosti u svrhu koristi od jeftinog populizma sadašnjosti, time pokazujemo odnos i prema budućnosti. Time otvaramo vrata ambicioznim ljudima onakve pameti i pretencioznosti, poput Picule, za liderske pozicije u našem krhkom zajedničkom političkom prostoru, koji se kao i čitav svet nalazi pred dramatičnim bezbednosnim izazovima.