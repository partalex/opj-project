#name = ognjen
#domen = knjizevni
#url =  https://delfi.rs/_img/artikli/2014/12/put_kraljeva_-_i_deo_o.pdf
#text =Kalak obiđe kameni greben i zateturavši se stade ispred tela umirućeg gromoslomljenog. Ogromna kamena zver bila je izvaljena na bok a rebrolika ispupčenja iz njenih grudi bila su skršena i ispucala. Čudovište je bilo nekako neodređeno skeletno, neprirodno dugačkih udova koji kao da su nicali iz granitnih doba. Oči, duboke crvene tačke na licu koje je ličilo na glavu strele, behu kao da ih je stvarala nekakva vatra što je tinjala duboko u kamenu. Ta vatra je zamirala. Čak i nakon svih tih stoleća, Kalak se naježio kada je izbliza ugledao gromoslomljenog. Šaka te zveri bila je duga koliko je prosečan čovek visok. Ranije se dešavalo da ga takve ruke ubijaju – i to nije bivalo prijatno. Naravno, umiranje je retko kada prijatno. On obiđe tog stvora, pažljivo hodajući preko bojišta. Prostor oko njega sastojao se od izvitoperenog stenja i kamenja, svuda unaokolo dizali su se prirodni stubovi, dok je tle bilo zastrto leševima. Malo koja biljka je tu rasla. Na kamenim grebenima i humkama ocrtavali su se brojni ožiljci. Neke stene bile su skrhane i razvaljene tamo gde su se naletnici borili. Nešto ređe prolazio je pored ispucalih udubljenja čudnog oblika, gde su se gromovnici otrgli iz kamena da bi stupili u bitku. Mnoga tela oko njega bila su ljudska. Mnoga nisu. Krv je bila izmešana. Crvena, narandžasta, ljubičasta. Mada se nijedno telo oko njega nije ni mrdnulo, vazduhom je brujalo nerazaznatljivo hučanje. Ječanje od bola, žalosni krici. To nisu bili pobednički zvuci. Dim se dizao s retkih busenova rastinja ili hrpa zapaljenih leševa. Čak su se i neke stene pušile. Prahonosci su dali sve od sebe. Ali ja sam preživeo, pomislio je Kalak držeći se za prsa dok je žurio ka mestu određenom za sastanak. Ovoga puta sam preživeo. To je opasno. Kada pogine, nema drugog izbora nego da se vrati. Ali trebalo bi da se vrati i kada preživi Pustošenje. Da se vrati u ono mesto od kojeg strahuje – u ono mesto plamena i bola. Šta ako jednostavno odluči... da ne ode? To su opasne misli – a možda i izdajničke misli. Žurno je nastavio. Mesto određeno za sastanak nalazilo se u senci jedne velike stene, pravog kamenog tornja koji se dizao u vazduh. Kao i uvek, njih desetoro odabralo ga je pre bitke. Preživeli će se tu okupiti. Čudno, ali čekala ga je samo jedna osoba. Džezrijen. Zar je ostalih osam izginulo? I to je moguće. Ova bitka je bila žestoka – jedna od najgorih. Neprijatelj biva sve uporniji. Ali ne. Kalak se namršti prilazeći podnožju tornja. Sedam veličanstvenih mačeva tu je gordo stajalo, zariveno u kameno tle. Svaki je za sebe bio remek-delo, skladnih crta i ispisan znacima i znamenjima. Svaki od njih bio mu je dobro poznat. Da su njihovi gospodari poginuli, sečiva bi nestala. Ta sečiva su oružje moćnije čak i od ivermačeva. Jedinstvena su. Dragocena. Džezrijen je stajao izvan prstena mačeva i gledao ka istoku. „Džezrijene?“ Prilika u belom i plavom ga je na tren pogledala. Čak i nakon svih tih vekova, Džezrijen je delovao mladoliko, kao čovek koji jedva da je zakoračio u tridesete. Kratka crna brada bila mu je uredno potkresana, mada mu je nekada lepa odeća bila oprljena i umrljana krvlju. Prekrstio je ruke iza leđa i okrenuo se da pogleda Kalaka. „Džezrijene, šta je ovo?“, upita Kalak. „Gde su ostali?“ „Otišli su.“ Džezrijenov glas je bio spokojan, dubok i dostojanstven. Mada već stolećima ne nosi krunu, ostalo mu je kraljevsko držanje. On kao da uvek zna šta da radi. „To bi se moglo nazvati pravim čudom. Ovoga puta poginuo je samo jedan od nas.“ „Talenel“, primeti Kalak. Jedino njegovo sečivo nije bilo na broju. „Da. Poginuo je braneći onaj prolaz što vodi ka severnom vodotoku.“ Kalak klimnu. Taln ima običaj da bira naizgled beznadežne bitke i da ih dobija. Ali takođe ima običaj da u njima gine. Sada se vratio u ono mesto kuda oni odlaze između Pustošenja. U ono košmarno mesto. Kalak shvati da se trese. Otkad je on to takav slabić? „Džezrijene, ovoga puta ne mogu da se vratim.“ Kalak je prošaptao te reči prilazeći drugom čoveku i hvatajući ga za ruku. „Ne mogu.“ Kalak oseti kako se od tog priznanja nešto slama u njemu. Koliko li je vremena prošlo? Stoleća, a možda i milenijum u mukama. Tako je teško sačuvati pojam o vremenu. One vatre, one kuke koje mu se svakoga dana zarivaju u meso. Pale mu kožu s ruke, pa sagorevaju salo i zarivaju se u kost. I sada oseća taj smrad. Svevišnji, oseća ga! „Ostavi mač“, reče mu Džezrijen. „Molim?“ Džezrijen klimnu da pokaže prsten od oružja. „Izabran sam da te sačekam. Nismo bili sigurni da li si preživeo. Doneta je... jedna odluka. Vreme je da se Zavet odmazde okonča.“ Kalak oseti kako ga probada užas. „Do čega će to dovesti?“ „Išar smatra da će biti dovoljno da postoji jedan od nas koji je i dalje vezan Zavetom. Postoji mogućnost da okončamo ciklus Pustošenja.“ Kalak pogleda besmrtnog kralja pravo u oči. Crni dim dizao se levo od njih. Ječanje umirućih dozivalo ih je s leđa. U Džezrijenovim očima Kalak ugleda jad i bol. Možda čak i kukavičluk. Tog čoveka nit deli od toga da se surva. Svevišnji nad nama, pomislio je Kalak. I ti si slomljen, zar ne? Svi su oni slomljeni. Kalak se okrenu i pođe u stranu, do mesta gde se s niskog grebena pružao pogled na bojište. Ima tako mnogo leševa, među kojima se kreću preživeli. Ljudi u primitivnim pregačama, s kopljištima koja se završavaju bronzanim glavama. Među njima su i drugi – u blistavim oklopima. Jedna grupa u prolazu sastavljena od četvorice muškaraca u otrcanoj odeći od krzna ili štavljene kože, koji su pratili silnu priliku u prelepom srebrnom oklopu, ukrašenom neverovatno zamršenim šarama − takva suprotnost. Džezrijen mu priđe i stade pored njega. „Oni nas vide kao božanstva“, prošapta Kalak. „Džezrijene, oni se uzdaju u nas. Mi smo sve što imaju.“ „Imaju Blistave. To će biti dovoljno.“ Kalak odmahnu glavom. „On neće biti obavezan ovim. Neprijatelj. Naći će neki način da to zaobiđe. Znaš da će tako biti.“ „Možda.“ Kralj glasnika nije ponudio nikakvo drugo objašnjenje. „A Taln?“, upita Kalak. Spaljeno meso. Vatra. Bol iznova, iznova i iznova... „Bolje da pati jedan čovek nego desetorica“, prošapta Džezrijen. Delovao je tako ledeno. Kao senka koju stvaraju toplota i svetlost što padaju na nekoga časnog i vernog, pa rasprostiru iza njega tu crnu lažnu sliku. Džezrijen se vrati do prstena od mačeva. Njegovo sečivo obrazova mu se u rukama, izranjajući iz magle, orošeno od hladnoće. „Odlučeno je, Kalače. Razići ćemo se i nećemo tražiti jedan drugoga. Naša sečiva moraju da ostanu ovde. Zavetu je sada kraj.“ On diže mač i zari ga u kamen sa ostalih sedam. Džezrijen se pokoleba, gledajući svoj mač, pa pognu glavu i okrenu se – kao da je posramljen. „Svojevoljno smo prihvatili ovo breme. Pa, možemo i da ga spustimo s pleća ako tako želimo.“ „A šta ćemo da kažemo narodu, Džezrijene?“, upita Kalak. „Kako će oni da pamte ovaj dan?“ „To je bar lako“, odgovori mu Džezrijen odlazeći. „Reći ćemo im da su napokon pobedili. To je prosta laž. Ko zna? Možda i ispadne istinita.“ Kalak je gledao Džezrijena kako odlazi preko spaljenog krajolika. Na kraju i on prizva svoje sečivo, pa ga zari u kamen pored ostalih osam. Okrenu se i ode u suprotnom smeru od onog u kojem je krenuo Džezrijen. Ali nije mogao a da se stalno ne osvrće da gleda prsten koji se sastojao od mačeva i jednog upražnjenog mesta. Mesta gde bi trebalo da je deseti mač. Onaj koji je izgubljen. Onaj kojeg su ostavili. Oprosti nam, pomisli Kalak i ode. 
Szet-sin-sin-Valano, neistiniti iz Šinovara, nosio je belo na dan kada je trebalo da ubije kralja. Bela odeća bila je u skladu s paršendskom tradicijom, njemu stranom – ali radio je onako kako njegovi gospodari nalažu i nije tražio nikakvo objašnjenje.  Naslednikovi drugovi u slavlju nisu ni najmanje bitni. Szet se držao podalje od naslednika, krećući se uza sam zid i prolazeći pored bubnjara. Muziksprenovi su zujali vazduhom oko njih, a ti sićušni duhovi uzeli su obličje vrludavih providnih traka. Bubnjari su primetili Szeta dok je prolazio pored njih. Ubrzo će otići, zajedno sa svim ostalim Paršendijima. Ne deluju uvređeno. Ne deluju besno. A opet, prekršiće primirje koje su sklopili za svega nekoliko sati. To nema nikakvog smisla, ali Szet ne postavlja nikakva pitanja. Na rubu prostorije prošao je pored redova svetiljki koje su odavale postojanu azurnu svetlost. Štrčale su iz spojeva zida i poda. U njima su safiri ispunjeni olujnom svetlošću. To je nešto potpuno bogohulno. Kako to da ljudi u ovim zemljama koriste nešto toliko sveto samo zarad pukog osvetljenja? Da stvari budu još gore, priča se da su aletski učenjaci blizu toga da stvore nove ivermačeve. Szet se iskreno nadao da je to samo hvalisanje i priželjkivanje nemogućeg. Jer ako se to zaista desi, svet će se promeniti. I to vrlo verovatno tako što će narodi svih zemalja – od daleke Tajlene pa do visokog Džah Keveda – svojoj deci pričati aletski jezik. Ti Aleti su veličanstven narod. Čak i mrtvi pijani zrače nekim prirodnim plemstvom. Visoki i lepe građe, muškarci se oblače u tamne svilene kapute koji se zakopčavaju sa strane niz nedra, a bogato su izvezeni srebrom ili zlatom. Svi do jednog izgledaju kao vojskovođe na bojištu. Žene su im još raskošnije. Veličanstvene svilene haljine su im uskog kroja, a njihove jarke boje u suprotnosti s tamnim nijansama koje nose muškarci. Na svim haljinama levi rukav je duži od desnog, tako da pokriva šaku. Aleti imaju baš čudne stavove o pristojnosti.
